<hom.od 2.1>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 2.2>	ὤρνυτ' ἄρ' ἐξ εὐνῆφιν ̓Οδυσσῆος φίλος υἱὸς
<hom.od 2.3>	εἵματα ἑσσάμενος, περὶ δὲ ξίφος ὀξὺ θέτ' ὤμῳ,
<hom.od 2.4>	ποσσὶ δ' ὑπὸ λιπαροῖσιν ἐδήσατο καλὰ πέδιλα,
<hom.od 2.5>	βῆ δ' ἴμεν ἐκ θαλάμοιο θεῷ ἐναλίγκιος ἄντην.
<hom.od 2.6>	αἶψα δὲ κηρύκεσσι λιγυφθόγγοισι κέλευσε
<hom.od 2.7>	κηρύσσειν ἀγορήνδε κάρη κομόωντας ̓Αχαιούς.
<hom.od 2.8>	οἱ μὲν ἐκήρυσσον, τοὶ δ' ἠγείροντο μάλ' ὦκα.
<hom.od 2.9>	αὐτὰρ ἐπεί ῥ' ἤγερθεν ὁμηγερέες τ' ἐγένοντο,
<hom.od 2.10>	βῆ ῥ' ἴμεν εἰς ἀγορήν,  παλάμῃ δ' ἔχε χάλκεον ἔγχος,
<hom.od 2.11>	οὐκ οἶος, ἅμα τῷ γε δύω κύνες ἀργοὶ ἕποντο.
<hom.od 2.12>	θεσπεσίην δ' ἄρα τῷ γε χάριν κατέχευεν ̓Αθήνη.
<hom.od 2.13>	τὸν δ' ἄρα πάντες λαοὶ ἐπερχόμενον θηεῦντο:
<hom.od 2.14>	ἕζετο δ' ἐν πατρὸς θώκῳ, εἶξαν δὲ γέροντες.
<hom.od 2.15>	τοῖσι δ' ἔπειθ' ἥρως Αἰγύπτιος ἦρχ' ἀγορεύειν,
<hom.od 2.16>	ὃς δὴ γήραϊ κυφὸς ἔην καὶ μυρία ᾔδη.
<hom.od 2.17>	καὶ γὰρ τοῦ φίλος υἱὸς ἅμ' ἀντιθέῳ ̓Οδυσῆι
<hom.od 2.18>	̓́Ιλιον εἰς ἐύπωλον ἔβη κοίλῃς ἐνὶ νηυσίν,
<hom.od 2.19>	̓́Αντιφος αἰχμητής: τὸν δ' ἄγριος ἔκτανε Κύκλωψ
<hom.od 2.20>	ἐν σπῆι γλαφυρῷ,  πύματον δ' ὡπλίσσατο δόρπον.
<hom.od 2.21>	τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,
<hom.od 2.22>	Εὐρύνομος, δύο δ' αἰὲν ἔχον πατρώια ἔργα.
<hom.od 2.23>	ἀλλ' οὐδ' ὣς τοῦ λήθετ' ὀδυρόμενος καὶ ἀχεύων.
<hom.od 2.24>	τοῦ ὅ γε δάκρυ χέων ἀγορήσατο καὶ μετέειπε:

<hom.od 2.25>	“κέκλυτε δὴ νῦν μευ,  ̓Ιθακήσιοι, ὅττι κεν εἴπω:
<hom.od 2.26>	οὔτε ποθ' ἡμετέρη ἀγορὴ γένετ' οὔτε θόωκος
<hom.od 2.27>	ἐξ οὗ ̓Οδυσσεὺς δῖος ἔβη κοίλῃς ἐνὶ νηυσί.
<hom.od 2.28>	νῦν δὲ τίς ὧδ' ἤγειρε; τίνα χρειὼ τόσον ἵκει
<hom.od 2.29>	ἠὲ νέων ἀνδρῶν ἢ οἳ προγενέστεροί εἰσιν;
<hom.od 2.30>	ἠέ τιν' ἀγγελίην στρατοῦ ἔκλυεν ἐρχομένοιο,
<hom.od 2.31>	ἥν χ' ἡμῖν σάφα εἴποι, ὅτε πρότερός γε πύθοιτο;
<hom.od 2.32>	ἦέ τι δήμιον ἄλλο πιφαύσκεται ἠδ' ἀγορεύει;
<hom.od 2.33>	ἐσθλός μοι δοκεῖ εἶναι, ὀνήμενος. εἴθε οἱ αὐτῷ
<hom.od 2.34>	Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.”

<hom.od 2.35>	ὣς φάτο,  χαῖρε δὲ φήμῃ ̓Οδυσσῆος φίλος υἱός,
<hom.od 2.36>	οὐδ' ἄρ' ἔτι δὴν ἧστο, μενοίνησεν δ' ἀγορεύειν,
<hom.od 2.37>	στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ
<hom.od 2.38>	κῆρυξ Πεισήνωρ πεπνυμένα μήδεα εἰδώς.
<hom.od 2.39>	πρῶτον ἔπειτα γέροντα καθαπτόμενος προσέειπεν:

<hom.od 2.40>	“ὦ γέρον, οὐχ ἑκὰς οὗτος ἀνήρ, τάχα δ' εἴσεαι αὐτός,
<hom.od 2.41>	ὃς λαὸν ἤγειρα: μάλιστα δέ μ' ἄλγος ἱκάνει.
<hom.od 2.42>	οὔτε τιν' ἀγγελίην στρατοῦ ἔκλυον ἐρχομένοιο,
<hom.od 2.43>	ἥν χ' ὑμῖν σάφα εἴπω, ὅτε πρότερός γε πυθοίμην,
<hom.od 2.44>	οὔτε τι δήμιον ἄλλο πιφαύσκομαι οὐδ' ἀγορεύω,
<hom.od 2.45>	ἀλλ' ἐμὸν αὐτοῦ χρεῖος,  ὅ μοι κακὰ ἔμπεσεν οἴκῳ
<hom.od 2.46>	δοιά: τὸ μὲν πατέρ' ἐσθλὸν ἀπώλεσα, ὅς ποτ' ἐν ὑμῖν
<hom.od 2.47>	τοίσδεσσιν βασίλευε, πατὴρ δ' ὣς ἤπιος ἦεν:
<hom.od 2.48>	νῦν δ' αὖ καὶ πολὺ μεῖζον, ὃ δὴ τάχα οἶκον ἅπαντα
<hom.od 2.49>	πάγχυ διαρραίσει, βίοτον δ' ἀπὸ πάμπαν ὀλέσσει.
<hom.od 2.50>	μητέρι μοι μνηστῆρες ἐπέχραον οὐκ ἐθελούσῃ,
<hom.od 2.51>	τῶν ἀνδρῶν φίλοι υἷες, οἳ ἐνθάδε γ' εἰσὶν ἄριστοι,
<hom.od 2.52>	οἳ πατρὸς μὲν ἐς οἶκον ἀπερρίγασι νέεσθαι
<hom.od 2.53>	̓Ικαρίου, ὥς κ' αὐτὸς ἐεδνώσαιτο θύγατρα,
<hom.od 2.54>	δοίη δ' ᾧ κ' ἐθέλοι καί οἱ κεχαρισμένος ἔλθοι:
<hom.od 2.55>	οἱ δ' εἰς ἡμέτερον πωλεύμενοι ἤματα πάντα,
<hom.od 2.56>	βοῦς ἱερεύοντες καὶ ὄις καὶ πίονας αἶγας
<hom.od 2.57>	εἰλαπινάζουσιν πίνουσί τε αἴθοπα οἶνον
<hom.od 2.58>	μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ,
<hom.od 2.59>	οἷος ̓Οδυσσεὺς ἔσκεν, ἀρὴν ἀπὸ οἴκου ἀμῦναι.
<hom.od 2.60>	ἡμεῖς δ' οὔ νύ τι τοῖοι ἀμυνέμεν: ἦ καὶ ἔπειτα
<hom.od 2.61>	λευγαλέοι τ' ἐσόμεσθα καὶ οὐ δεδαηκότες ἀλκήν.
<hom.od 2.62>	ἦ τ' ἂν ἀμυναίμην, εἴ μοι δύναμίς γε παρείη.
<hom.od 2.63>	οὐ γὰρ ἔτ' ἀνσχετὰ ἔργα τετεύχαται, οὐδ' ἔτι καλῶς
<hom.od 2.64>	οἶκος ἐμὸς διόλωλε. νεμεσσήθητε καὶ αὐτοί,
<hom.od 2.65>	ἄλλους τ' αἰδέσθητε περικτίονας ἀνθρώπους,
<hom.od 2.66>	οἳ περιναιετάουσι: θεῶν δ' ὑποδείσατε μῆνιν,
<hom.od 2.67>	μή τι μεταστρέψωσιν ἀγασσάμενοι κακὰ ἔργα.
<hom.od 2.68>	λίσσομαι ἠμὲν Ζηνὸς ̓Ολυμπίου ἠδὲ Θέμιστος,
<hom.od 2.69>	ἥ τ' ἀνδρῶν ἀγορὰς ἠμὲν λύει ἠδὲ καθίζει:
<hom.od 2.70>	σχέσθε,  φίλοι, καί μ' οἶον ἐάσατε πένθεϊ λυγρῷ
<hom.od 2.71>	τείρεσθ', εἰ μή πού τι πατὴρ ἐμὸς ἐσθλὸς ̓Οδυσσεὺς
<hom.od 2.72>	δυσμενέων κάκ' ἔρεξεν ἐυκνήμιδας ̓Αχαιούς,
<hom.od 2.73>	τῶν μ' ἀποτινύμενοι κακὰ ῥέζετε δυσμενέοντες,
<hom.od 2.74>	τούτους ὀτρύνοντες. ἐμοὶ δέ κε κέρδιον εἴη
<hom.od 2.75>	ὑμέας ἐσθέμεναι κειμήλιά τε πρόβασίν τε.
<hom.od 2.76>	εἴ χ' ὑμεῖς γε φάγοιτε, τάχ' ἄν ποτε καὶ τίσις εἴη:
<hom.od 2.77>	τόφρα γὰρ ἂν κατὰ ἄστυ ποτιπτυσσοίμεθα μύθῳ
<hom.od 2.78>	χρήματ' ἀπαιτίζοντες, ἕως κ' ἀπὸ πάντα δοθείη:
<hom.od 2.79>	νῦν δέ μοι ἀπρήκτους ὀδύνας ἐμβάλλετε θυμῷ.”

<hom.od 2.80>	ὣς φάτο χωόμενος,  ποτὶ δὲ σκῆπτρον βάλε γαίῃ
<hom.od 2.81>	δάκρυ' ἀναπρήσας: οἶκτος δ' ἕλε λαὸν ἅπαντα.
<hom.od 2.82>	ἔνθ' ἄλλοι μὲν πάντες ἀκὴν ἔσαν, οὐδέ τις ἔτλη
<hom.od 2.83>	Τηλέμαχον μύθοισιν ἀμείψασθαι χαλεποῖσιν:
<hom.od 2.84>	̓Αντίνοος δέ μιν οἶος ἀμειβόμενος προσέειπε:

<hom.od 2.85>	“Τηλέμαχ' ὑψαγόρη,  μένος ἄσχετε, ποῖον ἔειπες
<hom.od 2.86>	ἡμέας αἰσχύνων: ἐθέλοις δέ κε μῶμον ἀνάψαι.
<hom.od 2.87>	σοὶ δ' οὔ τι μνηστῆρες ̓Αχαιῶν αἴτιοί εἰσιν,
<hom.od 2.88>	ἀλλὰ φίλη μήτηρ, ἥ τοι πέρι κέρδεα οἶδεν.
<hom.od 2.89>	ἤδη γὰρ τρίτον ἐστὶν ἔτος, τάχα δ' εἶσι τέταρτον,
<hom.od 2.90>	ἐξ οὗ ἀτέμβει θυμὸν ἐνὶ στήθεσσιν ̓Αχαιῶν.
<hom.od 2.91>	πάντας μέν ῥ' ἔλπει καὶ ὑπίσχεται ἀνδρὶ ἑκάστῳ
<hom.od 2.92>	ἀγγελίας προϊεῖσα, νόος δέ οἱ ἄλλα μενοινᾷ.
<hom.od 2.93>	ἡ δὲ δόλον τόνδ' ἄλλον ἐνὶ φρεσὶ μερμήριξε:
<hom.od 2.94>	στησαμένη μέγαν ἱστὸν ἐνὶ μεγάροισιν ὕφαινε,
<hom.od 2.95>	λεπτὸν καὶ περίμετρον: ἄφαρ δ' ἡμῖν μετέειπε:

<hom.od 2.96>	“‘κοῦροι ἐμοὶ μνηστῆρες, ἐπεὶ θάνε δῖος ̓Οδυσσεύς,
<hom.od 2.97>	μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος
<hom.od 2.98>	ἐκτελέσω, μή μοι μεταμώνια νήματ' ὄληται,
<hom.od 2.99>	Λαέρτῃ ἥρωι ταφήιον, εἰς ὅτε κέν μιν
<hom.od 2.100>	μοῖρ' ὀλοὴ καθέλῃσι τανηλεγέος θανάτοιο,
<hom.od 2.101>	μή τίς μοι κατὰ δῆμον ̓Αχαιϊάδων νεμεσήσῃ.
<hom.od 2.102>	αἴ κεν ἄτερ σπείρου κεῖται πολλὰ κτεατίσσας’.

<hom.od 2.103>	“ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.
<hom.od 2.104>	ἔνθα καὶ ἠματίη μὲν ὑφαίνεσκεν μέγαν ἱστόν,
<hom.od 2.105>	νύκτας δ' ἀλλύεσκεν,  ἐπεὶ δαί̈δας παραθεῖτο.
<hom.od 2.106>	ὣς τρίετες μὲν ἔληθε δόλῳ καὶ ἔπειθεν ̓Αχαιούς:
<hom.od 2.107>	ἀλλ' ὅτε τέτρατον ἦλθεν ἔτος καὶ ἐπήλυθον ὧραι,
<hom.od 2.108>	καὶ τότε δή τις ἔειπε γυναικῶν, ἣ σάφα ᾔδη,
<hom.od 2.109>	καὶ τήν γ' ἀλλύουσαν ἐφεύρομεν ἀγλαὸν ἱστόν.
<hom.od 2.110>	ὣς τὸ μὲν ἐξετέλεσσε καὶ οὐκ ἐθέλους' ὑπ' ἀνάγκης:
<hom.od 2.111>	σοὶ δ' ὧδε μνηστῆρες ὑποκρίνονται, ἵν' εἰδῇς
<hom.od 2.112>	αὐτὸς σῷ θυμῷ, εἰδῶσι δὲ πάντες ̓Αχαιοί:
<hom.od 2.113>	μητέρα σὴν ἀπόπεμψον, ἄνωχθι δέ μιν γαμέεσθαι
<hom.od 2.114>	τῷ ὅτεῴ τε πατὴρ κέλεται καὶ ἁνδάνει αὐτῇ.
<hom.od 2.115>	εἰ δ' ἔτ' ἀνιήσει γε πολὺν χρόνον υἷας ̓Αχαιῶν,
<hom.od 2.116>	τὰ φρονέους' ἀνὰ θυμόν, ὅ οἱ πέρι δῶκεν ̓Αθήνη
<hom.od 2.117>	ἔργα τ' ἐπίστασθαι περικαλλέα καὶ φρένας ἐσθλὰς
<hom.od 2.118>	κέρδεά θ', οἷ' οὔ πώ τιν' ἀκούομεν οὐδὲ παλαιῶν,
<hom.od 2.119>	τάων αἳ πάρος ἦσαν ἐυπλοκαμῖδες ̓Αχαιαί,
<hom.od 2.120>	Τυρώ τ' ̓Αλκμήνη τε ἐυστέφανός τε Μυκήνη:
<hom.od 2.121>	τάων οὔ τις ὁμοῖα νοήματα Πηνελοπείῃ
<hom.od 2.122>	ᾔδη: ἀτὰρ μὲν τοῦτό γ' ἐναίσιμον οὐκ ἐνόησε.
<hom.od 2.123>	τόφρα γὰρ οὖν βίοτόν τε τεὸν καὶ κτήματ' ἔδονται,
<hom.od 2.124>	ὄφρα κε κείνη τοῦτον ἔχῃ νόον, ὅν τινά οἱ νῦν
<hom.od 2.125>	ἐν στήθεσσι τιθεῖσι θεοί.  μέγα μὲν κλέος αὐτῇ
<hom.od 2.126>	ποιεῖτ', αὐτὰρ σοί γε ποθὴν πολέος βιότοιο.
<hom.od 2.127>	ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,
<hom.od 2.128>	πρίν γ' αὐτὴν γήμασθαι ̓Αχαιῶν ᾧ κ' ἐθέλῃσι.”

<hom.od 2.129>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 2.130>	“̓Αντίνο',  οὔ πως ἔστι δόμων ἀέκουσαν ἀπῶσαι
<hom.od 2.131>	ἥ μ' ἔτεχ', ἥ μ' ἔθρεψε: πατὴρ δ' ἐμὸς ἄλλοθι γαίης,
<hom.od 2.132>	ζώει ὅ γ' ἦ τέθνηκε: κακὸν δέ με πόλλ' ἀποτίνειν
<hom.od 2.133>	̓Ικαρίῳ, αἴ κ' αὐτὸς ἑκὼν ἀπὸ μητέρα πέμψω.
<hom.od 2.134>	ἐκ γὰρ τοῦ πατρὸς κακὰ πείσομαι, ἄλλα δὲ δαίμων
<hom.od 2.135>	δώσει,  ἐπεὶ μήτηρ στυγερὰς ἀρήσετ' ἐρινῦς
<hom.od 2.136>	οἴκου ἀπερχομένη: νέμεσις δέ μοι ἐξ ἀνθρώπων
<hom.od 2.137>	ἔσσεται: ὣς οὐ τοῦτον ἐγώ ποτε μῦθον ἐνίψω.
<hom.od 2.138>	ὑμέτερος δ' εἰ μὲν θυμὸς νεμεσίζεται αὐτῶν,
<hom.od 2.139>	ἔξιτέ μοι μεγάρων, ἄλλας δ' ἀλεγύνετε δαῖτας
<hom.od 2.140>	ὑμὰ κτήματ' ἔδοντες ἀμειβόμενοι κατὰ οἴκους.
<hom.od 2.141>	εἰ δ' ὑμῖν δοκέει τόδε λωίτερον καὶ ἄμεινον
<hom.od 2.142>	ἔμμεναι, ἀνδρὸς ἑνὸς βίοτον νήποινον ὀλέσθαι,
<hom.od 2.143>	κείρετ': ἐγὼ δὲ θεοὺς ἐπιβώσομαι αἰὲν ἐόντας,
<hom.od 2.144>	αἴ κέ ποθι Ζεὺς δῷσι παλίντιτα ἔργα γενέσθαι.
<hom.od 2.145>	νήποινοί κεν ἔπειτα δόμων ἔντοσθεν ὄλοισθε.”

<hom.od 2.146>	“ὣς φάτο Τηλέμαχος, τῷ δ' αἰετὼ εὐρύοπα Ζεὺς
<hom.od 2.147>	ὑψόθεν ἐκ κορυφῆς ὄρεος προέηκε πέτεσθαι.
<hom.od 2.148>	τὼ δ' ἕως μέν ῥ' ἐπέτοντο μετὰ πνοιῇς ἀνέμοιο
<hom.od 2.149>	πλησίω ἀλλήλοισι τιταινομένω πτερύγεσσιν:
<hom.od 2.150>	ἀλλ' ὅτε δὴ μέσσην ἀγορὴν πολύφημον ἱκέσθην,
<hom.od 2.151>	ἔνθ' ἐπιδινηθέντε τιναξάσθην πτερὰ πυκνά,
<hom.od 2.152>	ἐς δ' ἰδέτην πάντων κεφαλάς, ὄσσοντο δ' ὄλεθρον:
<hom.od 2.153>	δρυψαμένω δ' ὀνύχεσσι παρειὰς ἀμφί τε δειρὰς
<hom.od 2.154>	δεξιὼ ἤιξαν διά τ' οἰκία καὶ πόλιν αὐτῶν.
<hom.od 2.155>	θάμβησαν δ' ὄρνιθας,  ἐπεὶ ἴδον ὀφθαλμοῖσιν:
<hom.od 2.156>	ὥρμηναν δ' ἀνὰ θυμὸν ἅ περ τελέεσθαι ἔμελλον.
<hom.od 2.157>	τοῖσι δὲ καὶ μετέειπε γέρων ἥρως ̔Αλιθέρσης
<hom.od 2.158>	Μαστορίδης: ὁ γὰρ οἶος ὁμηλικίην ἐκέκαστο
<hom.od 2.159>	ὄρνιθας γνῶναι καὶ ἐναίσιμα μυθήσασθαι:
<hom.od 2.160>	ὅ σφιν ἐὺ φρονέων ἀγορήσατο καὶ μετέειπε:

<hom.od 2.161>	“κέκλυτε δὴ νῦν μευ, ̓Ιθακήσιοι, ὅττι κεν εἴπω:
<hom.od 2.162>	μνηστῆρσιν δὲ μάλιστα πιφαυσκόμενος τάδε εἴρω:
<hom.od 2.163>	τοῖσιν γὰρ μέγα πῆμα κυλίνδεται: οὐ γὰρ ̓Οδυσσεὺς
<hom.od 2.164>	δὴν ἀπάνευθε φίλων ὧν ἔσσεται, ἀλλά που ἤδη
<hom.od 2.165>	ἐγγὺς ἐὼν τοῖσδεσσι φόνον καὶ κῆρα φυτεύει
<hom.od 2.166>	πάντεσσιν: πολέσιν δὲ καὶ ἄλλοισιν κακὸν ἔσται,
<hom.od 2.167>	οἳ νεμόμεσθ' ̓Ιθάκην ἐυδείελον. ἀλλὰ πολὺ πρὶν
<hom.od 2.168>	φραζώμεσθ', ὥς κεν καταπαύσομεν: οἱ δὲ καὶ αὐτοὶ
<hom.od 2.169>	παυέσθων: καὶ γάρ σφιν ἄφαρ τόδε λώιόν ἐστιν.
<hom.od 2.170>	οὐ γὰρ ἀπείρητος μαντεύομαι,  ἀλλ' ἐὺ εἰδώς:
<hom.od 2.171>	καὶ γὰρ κείνῳ φημὶ τελευτηθῆναι ἅπαντα,
<hom.od 2.172>	ὥς οἱ ἐμυθεόμην, ὅτε ̓́Ιλιον εἰσανέβαινον
<hom.od 2.173>	̓Αργεῖοι, μετὰ δέ σφιν ἔβη πολύμητις ̓Οδυσσεύς.
<hom.od 2.174>	φῆν κακὰ πολλὰ παθόντ', ὀλέσαντ' ἄπο πάντας ἑταίρους,
<hom.od 2.175>	ἄγνωστον πάντεσσιν ἐεικοστῷ ἐνιαυτῷ
<hom.od 2.176>	οἴκαδ' ἐλεύσεσθαι: τὰ δὲ δὴ νῦν πάντα τελεῖται.”

<hom.od 2.177>	τὸν δ' αὖτ' Εὐρύμαχος Πολύβου πάϊς ἀντίον ηὔδα:
<hom.od 2.178>	“ὦ γέρον, εἰ δ' ἄγε νῦν μαντεύεο σοῖσι τέκεσσιν
<hom.od 2.179>	οἴκαδ' ἰών, μή πού τι κακὸν πάσχωσιν ὀπίσσω:
<hom.od 2.180>	ταῦτα δ' ἐγὼ σέο πολλὸν ἀμείνων μαντεύεσθαι.
<hom.od 2.181>	ὄρνιθες δέ τε πολλοὶ ὑπ' αὐγὰς ἠελίοιο
<hom.od 2.182>	φοιτῶς', οὐδέ τε πάντες ἐναίσιμοι: αὐτὰρ ̓Οδυσσεὺς
<hom.od 2.183>	ὤλετο τῆλ', ὡς καὶ σὺ καταφθίσθαι σὺν ἐκείνῳ
<hom.od 2.184>	ὤφελες. οὐκ ἂν τόσσα θεοπροπέων ἀγόρευες,
<hom.od 2.185>	οὐδέ κε Τηλέμαχον κεχολωμένον ὧδ' ἀνιείης,
<hom.od 2.186>	σῷ οἴκῳ δῶρον ποτιδέγμενος, αἴ κε πόρῃσιν.
<hom.od 2.187>	ἀλλ' ἔκ τοι ἐρέω, τὸ δὲ καὶ τετελεσμένον ἔσται:
<hom.od 2.188>	αἴ κε νεώτερον ἄνδρα παλαιά τε πολλά τε εἰδὼς
<hom.od 2.189>	παρφάμενος ἐπέεσσιν ἐποτρύνῃς χαλεπαίνειν,
<hom.od 2.190>	αὐτῷ μέν οἱ πρῶτον ἀνιηρέστερον ἔσται,
<hom.od 2.191>	πρῆξαι δ' ἔμπης οὔ τι δυνήσεται εἵνεκα τῶνδε:
<hom.od 2.192>	σοὶ δέ, γέρον, θωὴν ἐπιθήσομεν, ἥν κ' ἐνὶ θυμῷ
<hom.od 2.193>	τίνων ἀσχάλλῃς: χαλεπὸν δέ τοι ἔσσεται ἄλγος.
<hom.od 2.194>	Τηλεμάχῳ δ' ἐν πᾶσιν ἐγὼν ὑποθήσομαι αὐτός:
<hom.od 2.195>	μητέρα ἣν ἐς πατρὸς ἀνωγέτω ἀπονέεσθαι:
<hom.od 2.196>	οἱ δὲ γάμον τεύξουσι καὶ ἀρτυνέουσιν ἔεδνα
<hom.od 2.197>	πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.
<hom.od 2.198>	οὐ γὰρ πρὶν παύσεσθαι ὀίομαι υἷας ̓Αχαιῶν
<hom.od 2.199>	μνηστύος ἀργαλέης, ἐπεὶ οὔ τινα δείδιμεν ἔμπης,
<hom.od 2.200>	οὔτ' οὖν Τηλέμαχον μάλα περ πολύμυθον ἐόντα,
<hom.od 2.201>	οὔτε θεοπροπίης ἐμπαζόμεθ', ἣν σύ, γεραιέ,
<hom.od 2.202>	μυθέαι ἀκράαντον, ἀπεχθάνεαι δ' ἔτι μᾶλλον.
<hom.od 2.203>	χρήματα δ' αὖτε κακῶς βεβρώσεται, οὐδέ ποτ' ἶσα
<hom.od 2.204>	ἔσσεται, ὄφρα κεν ἥ γε διατρίβῃσιν ̓Αχαιοὺς
<hom.od 2.205>	ὃν γάμον: ἡμεῖς δ' αὖ ποτιδέγμενοι ἤματα πάντα
<hom.od 2.206>	εἵνεκα τῆς ἀρετῆς ἐριδαίνομεν, οὐδὲ μετ' ἄλλας
<hom.od 2.207>	ἐρχόμεθ', ἃς ἐπιεικὲς ὀπυιέμεν ἐστὶν ἑκάστῳ.”

<hom.od 2.208>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 2.209>	“Εὐρύμαχ' ἠδὲ καὶ ἄλλοι, ὅσοι μνηστῆρες ἀγαυοί,
<hom.od 2.210>	ταῦτα μὲν οὐχ ὑμέας ἔτι λίσσομαι οὐδ' ἀγορεύω:
<hom.od 2.211>	ἤδη γὰρ τὰ ἴσασι θεοὶ καὶ πάντες ̓Αχαιοί.
<hom.od 2.212>	ἀλλ' ἄγε μοι δότε νῆα θοὴν καὶ εἴκος' ἑταίρους,
<hom.od 2.213>	οἵ κέ μοι ἔνθα καὶ ἔνθα διαπρήσσωσι κέλευθον.
<hom.od 2.214>	εἶμι γὰρ ἐς Σπάρτην τε καὶ ἐς Πύλον ἠμαθόεντα
<hom.od 2.215>	νόστον πευσόμενος πατρὸς δὴν οἰχομένοιο,
<hom.od 2.216>	ἤν τίς μοι εἴπῃσι βροτῶν ἢ ὄσσαν ἀκούσω
<hom.od 2.217>	ἐκ Διός, ἥ τε μάλιστα φέρει κλέος ἀνθρώποισιν:
<hom.od 2.218>	εἰ μέν κεν πατρὸς βίοτον καὶ νόστον ἀκούσω,
<hom.od 2.219>	ἦ τ' ἄν, τρυχόμενός περ, ἔτι τλαίην ἐνιαυτόν:
<hom.od 2.220>	εἰ δέ κε τεθνηῶτος ἀκούσω μηδ' ἔτ' ἐόντος,
<hom.od 2.221>	νοστήσας δὴ ἔπειτα φίλην ἐς πατρίδα γαῖαν
<hom.od 2.222>	σῆμά τέ οἱ χεύω καὶ ἐπὶ κτέρεα κτερεί̈ξω
<hom.od 2.223>	πολλὰ μάλ', ὅσσα ἔοικε, καὶ ἀνέρι μητέρα δώσω.”

<hom.od 2.224>	ἦ τοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη
<hom.od 2.225>	Μέντωρ,  ὅς ῥ' ̓Οδυσῆος ἀμύμονος ἦεν ἑταῖρος,
<hom.od 2.226>	καὶ οἱ ἰὼν ἐν νηυσὶν ἐπέτρεπεν οἶκον ἅπαντα,
<hom.od 2.227>	πείθεσθαί τε γέροντι καὶ ἔμπεδα πάντα φυλάσσειν:
<hom.od 2.228>	ὅ σφιν ἐὺ φρονέων ἀγορήσατο καὶ μετέειπεν:

<hom.od 2.229>	“κέκλυτε δὴ νῦν μευ, ̓Ιθακήσιοι, ὅττι κεν εἴπω:
<hom.od 2.230>	μή τις ἔτι πρόφρων ἀγανὸς καὶ ἤπιος ἔστω
<hom.od 2.231>	σκηπτοῦχος βασιλεύς, μηδὲ φρεσὶν αἴσιμα εἰδώς,
<hom.od 2.232>	ἀλλ' αἰεὶ χαλεπός τ' εἴη καὶ αἴσυλα ῥέζοι:
<hom.od 2.233>	ὡς οὔ τις μέμνηται ̓Οδυσσῆος θείοιο
<hom.od 2.234>	λαῶν οἷσιν ἄνασσε, πατὴρ δ' ὣς ἤπιος ἦεν.
<hom.od 2.235>	ἀλλ' ἦ τοι μνηστῆρας ἀγήνορας οὔ τι μεγαίρω
<hom.od 2.236>	ἔρδειν ἔργα βίαια κακορραφίῃσι νόοιο:
<hom.od 2.237>	σφὰς γὰρ παρθέμενοι κεφαλὰς κατέδουσι βιαίως
<hom.od 2.238>	οἶκον ̓Οδυσσῆος, τὸν δ' οὐκέτι φασὶ νέεσθαι.
<hom.od 2.239>	νῦν δ' ἄλλῳ δήμῳ νεμεσίζομαι, οἷον ἅπαντες
<hom.od 2.240>	ἧσθ' ἄνεῳ,  ἀτὰρ οὔ τι καθαπτόμενοι ἐπέεσσι
<hom.od 2.241>	παύρους μνηστῆρας καταπαύετε πολλοὶ ἐόντες.”

<hom.od 2.242>	τὸν δ' Εὐηνορίδης Λειώκριτος ἀντίον ηὔδα:
<hom.od 2.243>	“Μέντορ ἀταρτηρέ, φρένας ἠλεέ, ποῖον ἔειπες
<hom.od 2.244>	ἡμέας ὀτρύνων καταπαυέμεν. ἀργαλέον δὲ
<hom.od 2.245>	ἀνδράσι καὶ πλεόνεσσι μαχήσασθαι περὶ δαιτί.
<hom.od 2.246>	εἴ περ γάρ κ' ̓Οδυσεὺς ̓Ιθακήσιος αὐτὸς ἐπελθὼν
<hom.od 2.247>	δαινυμένους κατὰ δῶμα ἑὸν μνηστῆρας ἀγαυοὺς
<hom.od 2.248>	ἐξελάσαι μεγάροιο μενοινήσει' ἐνὶ θυμῷ,
<hom.od 2.249>	οὔ κέν οἱ κεχάροιτο γυνή, μάλα περ χατέουσα,
<hom.od 2.250>	ἐλθόντ',  ἀλλά κεν αὐτοῦ ἀεικέα πότμον ἐπίσποι,
<hom.od 2.251>	εἰ πλεόνεσσι μάχοιτο: σὺ δ' οὐ κατὰ μοῖραν ἔειπες.
<hom.od 2.252>	ἀλλ' ἄγε, λαοὶ μὲν σκίδνασθ' ἐπὶ ἔργα ἕκαστος,
<hom.od 2.253>	τούτῳ δ' ὀτρυνέει Μέντωρ ὁδὸν ἠδ' ̔Αλιθέρσης,
<hom.od 2.254>	οἵ τέ οἱ ἐξ ἀρχῆς πατρώιοί εἰσιν ἑταῖροι.
<hom.od 2.255>	ἀλλ' ὀίω,  καὶ δηθὰ καθήμενος ἀγγελιάων
<hom.od 2.256>	πεύσεται εἰν ̓Ιθάκῃ, τελέει δ' ὁδὸν οὔ ποτε ταύτην.”

<hom.od 2.257>	ὣς ἄρ' ἐφώνησεν, λῦσεν δ' ἀγορὴν αἰψηρήν.
<hom.od 2.258>	οἱ μὲν ἄρ' ἐσκίδναντο ἑὰ πρὸς δώμαθ' ἕκαστος,
<hom.od 2.259>	μνηστῆρες δ' ἐς δώματ' ἴσαν θείου ̓Οδυσῆος.

<hom.od 2.260>	Τηλέμαχος δ' ἀπάνευθε κιὼν ἐπὶ θῖνα θαλάσσης,
<hom.od 2.261>	χεῖρας νιψάμενος πολιῆς ἁλὸς εὔχετ' ̓Αθήνῃ:
<hom.od 2.262>	“κλῦθί μευ, ὃ χθιζὸς θεὸς ἤλυθες ἡμέτερον δῶ
<hom.od 2.263>	καὶ μ' ἐν νηὶ κέλευσας ἐπ' ἠεροειδέα πόντον
<hom.od 2.264>	νόστον πευσόμενον πατρὸς δὴν οἰχομένοιο
<hom.od 2.265>	ἔρχεσθαι: τὰ δὲ πάντα διατρίβουσιν ̓Αχαιοί,
<hom.od 2.266>	μνηστῆρες δὲ μάλιστα κακῶς ὑπερηνορέοντες.”

<hom.od 2.267>	ὣς ἔφατ' εὐχόμενος, σχεδόθεν δέ οἱ ἦλθεν ̓Αθήνη,
<hom.od 2.268>	Μέντορι εἰδομένη ἠμὲν δέμας ἠδὲ καὶ αὐδήν,
<hom.od 2.269>	καί μιν φωνήσας' ἔπεα πτερόεντα προσηύδα:

<hom.od 2.270>	“Τηλέμαχ', οὐδ' ὄπιθεν κακὸς ἔσσεαι οὐδ' ἀνοήμων,
<hom.od 2.271>	εἰ δή τοι σοῦ πατρὸς ἐνέστακται μένος ἠύ,
<hom.od 2.272>	οἷος κεῖνος ἔην τελέσαι ἔργον τε ἔπος τε:
<hom.od 2.273>	οὔ τοι ἔπειθ' ἁλίη ὁδὸς ἔσσεται οὐδ' ἀτέλεστος.
<hom.od 2.274>	εἰ δ' οὐ κείνου γ' ἐσσὶ γόνος καὶ Πηνελοπείης,
<hom.od 2.275>	οὐ σέ γ' ἔπειτα ἔολπα τελευτήσειν,  ἃ μενοινᾷς.
<hom.od 2.276>	παῦροι γάρ τοι παῖδες ὁμοῖοι πατρὶ πέλονται,
<hom.od 2.277>	οἱ πλέονες κακίους, παῦροι δέ τε πατρὸς ἀρείους.
<hom.od 2.278>	ἀλλ' ἐπεὶ οὐδ' ὄπιθεν κακὸς ἔσσεαι οὐδ' ἀνοήμων,
<hom.od 2.279>	οὐδέ σε πάγχυ γε μῆτις ̓Οδυσσῆος προλέλοιπεν,
<hom.od 2.280>	ἐλπωρή τοι ἔπειτα τελευτῆσαι τάδε ἔργα.
<hom.od 2.281>	τῶ νῦν μνηστήρων μὲν ἔα βουλήν τε νόον τε
<hom.od 2.282>	ἀφραδέων, ἐπεὶ οὔ τι νοήμονες οὐδὲ δίκαιοι:
<hom.od 2.283>	οὐδέ τι ἴσασιν θάνατον καὶ κῆρα μέλαιναν,
<hom.od 2.284>	ὃς δή σφι σχεδόν ἐστιν, ἐπ' ἤματι πάντας ὀλέσθαι.
<hom.od 2.285>	σοὶ δ' ὁδὸς οὐκέτι δηρὸν ἀπέσσεται ἣν σὺ μενοινᾷς:
<hom.od 2.286>	τοῖος γάρ τοι ἑταῖρος ἐγὼ πατρώιός εἰμι,
<hom.od 2.287>	ὅς τοι νῆα θοὴν στελέω καὶ ἅμ' ἕψομαι αὐτός.
<hom.od 2.288>	ἀλλὰ σὺ μὲν πρὸς δώματ' ἰὼν μνηστῆρσιν ὁμίλει,
<hom.od 2.289>	ὅπλισσόν τ' ἤια καὶ ἄγγεσιν ἄρσον ἅπαντα,
<hom.od 2.290>	οἶνον ἐν ἀμφιφορεῦσι,  καὶ ἄλφιτα, μυελὸν ἀνδρῶν,
<hom.od 2.291>	δέρμασιν ἐν πυκινοῖσιν: ἐγὼ δ' ἀνὰ δῆμον ἑταίρους
<hom.od 2.292>	αἶψ' ἐθελοντῆρας συλλέξομαι. εἰσὶ δὲ νῆες
<hom.od 2.293>	πολλαὶ ἐν ἀμφιάλῳ ̓Ιθάκῃ, νέαι ἠδὲ παλαιαί:
<hom.od 2.294>	τάων μέν τοι ἐγὼν ἐπιόψομαι ἥ τις ἀρίστη,
<hom.od 2.295>	ὦκα δ' ἐφοπλίσσαντες ἐνήσομεν εὐρέι πόντῳ.”

<hom.od 2.296>	ὣς φάτ' ̓Αθηναίη κούρη Διός: οὐδ' ἄρ' ἔτι δὴν
<hom.od 2.297>	Τηλέμαχος παρέμιμνεν, ἐπεὶ θεοῦ ἔκλυεν αὐδήν.
<hom.od 2.298>	βῆ δ' ἰέναι πρὸς δῶμα, φίλον τετιημένος ἦτορ,
<hom.od 2.299>	εὗρε δ' ἄρα μνηστῆρας ἀγήνορας ἐν μεγάροισιν,
<hom.od 2.300>	αἶγας ἀνιεμένους σιάλους θ' εὕοντας ἐν αὐλῇ.
<hom.od 2.301>	̓Αντίνοος δ' ἰθὺς γελάσας κίε Τηλεμάχοιο,
<hom.od 2.302>	ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:

<hom.od 2.303>	“Τηλέμαχ' ὑψαγόρη, μένος ἄσχετε, μή τί τοι ἄλλο
<hom.od 2.304>	ἐν στήθεσσι κακὸν μελέτω ἔργον τε ἔπος τε,
<hom.od 2.305>	ἀλλά μοι ἐσθιέμεν καὶ πινέμεν,  ὡς τὸ πάρος περ.
<hom.od 2.306>	ταῦτα δέ τοι μάλα πάντα τελευτήσουσιν ̓Αχαιοί,
<hom.od 2.307>	νῆα καὶ ἐξαίτους ἐρέτας, ἵνα θᾶσσον ἵκηαι
<hom.od 2.308>	ἐς Πύλον ἠγαθέην μετ' ἀγαυοῦ πατρὸς ἀκουήν.”

<hom.od 2.309>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 2.310>	“̓Αντίνο',  οὔ πως ἔστιν ὑπερφιάλοισι μεθ' ὑμῖν
<hom.od 2.311>	δαίνυσθαί τ' ἀκέοντα καὶ εὐφραίνεσθαι ἕκηλον.
<hom.od 2.312>	ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ
<hom.od 2.313>	κτήματ' ἐμά, μνηστῆρες, ἐγὼ δ' ἔτι νήπιος ἦα;
<hom.od 2.314>	νῦν δ' ὅτε δὴ μέγας εἰμὶ καὶ ἄλλων μῦθον ἀκούων
<hom.od 2.315>	πυνθάνομαι,  καὶ δή μοι ἀέξεται ἔνδοθι θυμός,
<hom.od 2.316>	πειρήσω, ὥς κ' ὔμμι κακὰς ἐπὶ κῆρας ἰήλω,
<hom.od 2.317>	ἠὲ Πύλονδ' ἐλθών, ἢ αὐτοῦ τῷδ' ἐνὶ δήμῳ.
<hom.od 2.318>	εἶμι μέν, οὐδ' ἁλίη ὁδὸς ἔσσεται ἣν ἀγορεύω,
<hom.od 2.319>	ἔμπορος: οὐ γὰρ νηὸς ἐπήβολος οὐδ' ἐρετάων
<hom.od 2.320>	γίγνομαι: ὥς νύ που ὔμμιν ἐείσατο κέρδιον εἶναι.”

<hom.od 2.321>	ἦ ῥα, καὶ ἐκ χειρὸς χεῖρα σπάσατ' ̓Αντινόοιο
<hom.od 2.322>	ῥεῖα: μνηστῆρες δὲ δόμον κάτα δαῖτα πένοντο.
<hom.od 2.323>	οἱ δ' ἐπελώβευον καὶ ἐκερτόμεον ἐπέεσσιν.
<hom.od 2.324>	ὧδε δέ τις εἴπεσκε νέων ὑπερηνορεόντων:

<hom.od 2.325>	“ἦ μάλα Τηλέμαχος φόνον ἡμῖν μερμηρίζει.
<hom.od 2.326>	ἤ τινας ἐκ Πύλου ἄξει ἀμύντορας ἠμαθόεντος
<hom.od 2.327>	ἢ ὅ γε καὶ Σπάρτηθεν, ἐπεί νύ περ ἵεται αἰνῶς:
<hom.od 2.328>	ἠὲ καὶ εἰς ̓Εφύρην ἐθέλει, πίειραν ἄρουραν,
<hom.od 2.329>	ἐλθεῖν, ὄφρ' ἔνθεν θυμοφθόρα φάρμακ' ἐνείκῃ,
<hom.od 2.330>	ἐν δὲ βάλῃ κρητῆρι καὶ ἡμέας πάντας ὀλέσσῃ.”

<hom.od 2.331>	ἄλλος δ' αὖτ' εἴπεσκε νέων ὑπερηνορεόντων:
<hom.od 2.332>	“τίς δ' οἶδ', εἴ κε καὶ αὐτὸς ἰὼν κοίλης ἐπὶ νηὸς
<hom.od 2.333>	τῆλε φίλων ἀπόληται ἀλώμενος ὥς περ ̓Οδυσσεύς;
<hom.od 2.334>	οὕτω κεν καὶ μᾶλλον ὀφέλλειεν πόνον ἄμμιν:
<hom.od 2.335>	κτήματα γάρ κεν πάντα δασαίμεθα,  οἰκία δ' αὖτε
<hom.od 2.336>	τούτου μητέρι δοῖμεν ἔχειν ἠδ' ὅς τις ὀπυίοι.”

<hom.od 2.337>	ὣς φάν, ὁ δ' ὑψόροφον θάλαμον κατεβήσετο πατρὸς
<hom.od 2.338>	εὐρύν, ὅθι νητὸς χρυσὸς καὶ χαλκὸς ἔκειτο
<hom.od 2.339>	ἐσθής τ' ἐν χηλοῖσιν ἅλις τ' ἐυῶδες ἔλαιον:
<hom.od 2.340>	ἐν δὲ πίθοι οἴνοιο παλαιοῦ ἡδυπότοιο
<hom.od 2.341>	ἕστασαν, ἄκρητον θεῖον ποτὸν ἐντὸς ἔχοντες,
<hom.od 2.342>	ἑξείης ποτὶ τοῖχον ἀρηρότες, εἴ ποτ' ̓Οδυσσεὺς
<hom.od 2.343>	οἴκαδε νοστήσειε καὶ ἄλγεα πολλὰ μογήσας.
<hom.od 2.344>	κληισταὶ δ' ἔπεσαν σανίδες πυκινῶς ἀραρυῖαι,
<hom.od 2.345>	δικλίδες: ἐν δὲ γυνὴ ταμίη νύκτας τε καὶ ἦμαρ
<hom.od 2.346>	ἔσχ', ἣ πάντ' ἐφύλασσε νόου πολυϊδρείῃσιν,
<hom.od 2.347>	Εὐρύκλει', ̓͂Ωπος θυγάτηρ Πεισηνορίδαο.
<hom.od 2.348>	τὴν τότε Τηλέμαχος προσέφη θαλαμόνδε καλέσσας:

<hom.od 2.349>	“μαῖ', ἄγε δή μοι οἶνον ἐν ἀμφιφορεῦσιν ἄφυσσον
<hom.od 2.350>	ἡδύν,  ὅτις μετὰ τὸν λαρώτατος ὃν σὺ φυλάσσεις
<hom.od 2.351>	κεῖνον ὀιομένη τὸν κάμμορον, εἴ ποθεν ἔλθοι
<hom.od 2.352>	διογενὴς ̓Οδυσεὺς θάνατον καὶ κῆρας ἀλύξας.
<hom.od 2.353>	δώδεκα δ' ἔμπλησον καὶ πώμασιν ἄρσον ἅπαντας.
<hom.od 2.354>	ἐν δέ μοι ἄλφιτα χεῦον ἐϋρραφέεσσι δοροῖσιν:
<hom.od 2.355>	εἴκοσι δ' ἔστω μέτρα μυληφάτου ἀλφίτου ἀκτῆς.
<hom.od 2.356>	αὐτὴ δ' οἴη ἴσθι: τὰ δ' ἁθρόα πάντα τετύχθω:
<hom.od 2.357>	ἑσπέριος γὰρ ἐγὼν αἱρήσομαι, ὁππότε κεν δὴ
<hom.od 2.358>	μήτηρ εἰς ὑπερῷ' ἀναβῇ κοίτου τε μέδηται.
<hom.od 2.359>	εἶμι γὰρ ἐς Σπάρτην τε καὶ ἐς Πύλον ἠμαθόεντα
<hom.od 2.360>	νόστον πευσόμενος πατρὸς φίλου,  ἤν που ἀκούσω.”

<hom.od 2.361>	ὣς φάτο, κώκυσεν δὲ φίλη τροφὸς Εὐρύκλεια,
<hom.od 2.362>	καί ῥ' ὀλοφυρομένη ἔπεα πτερόεντα προσηύδα:
<hom.od 2.363>	“τίπτε δέ τοι, φίλε τέκνον, ἐνὶ φρεσὶ τοῦτο νόημα
<hom.od 2.364>	ἔπλετο; πῇ δ' ἐθέλεις ἰέναι πολλὴν ἐπὶ γαῖαν
<hom.od 2.365>	μοῦνος ἐὼν ἀγαπητός;  ὁ δ' ὤλετο τηλόθι πάτρης
<hom.od 2.366>	διογενὴς ̓Οδυσεὺς ἀλλογνώτῳ ἐνὶ δήμῳ.
<hom.od 2.367>	οἱ δέ τοι αὐτίκ' ἰόντι κακὰ φράσσονται ὀπίσσω,
<hom.od 2.368>	ὥς κε δόλῳ φθίῃς, τάδε δ' αὐτοὶ πάντα δάσονται.
<hom.od 2.369>	ἀλλὰ μέν' αὖθ' ἐπὶ σοῖσι καθήμενος: οὐδέ τί σε χρὴ
<hom.od 2.370>	πόντον ἐπ' ἀτρύγετον κακὰ πάσχειν οὐδ' ἀλάλησθαι.”

<hom.od 2.371>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 2.372>	“θάρσει, μαῖ', ἐπεὶ οὔ τοι ἄνευ θεοῦ ἥδε γε βουλή.
<hom.od 2.373>	ἀλλ' ὄμοσον μὴ μητρὶ φίλῃ τάδε μυθήσασθαι,
<hom.od 2.374>	πρίν γ' ὅτ' ἂν ἑνδεκάτη τε δυωδεκάτη τε γένηται,
<hom.od 2.375>	ἢ αὐτὴν ποθέσαι καὶ ἀφορμηθέντος ἀκοῦσαι,
<hom.od 2.376>	ὡς ἂν μὴ κλαίουσα κατὰ χρόα καλὸν ἰάπτῃ.”

<hom.od 2.377>	ὣς ἄρ' ἔφη, γρῆυς δὲ θεῶν μέγαν ὅρκον ἀπώμνυ.
<hom.od 2.378>	αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,
<hom.od 2.379>	αὐτίκ' ἔπειτά οἱ οἶνον ἐν ἀμφιφορεῦσιν ἄφυσσεν,
<hom.od 2.380>	ἐν δέ οἱ ἄλφιτα χεῦεν ἐϋρραφέεσσι δοροῖσι.
<hom.od 2.381>	Τηλέμαχος δ' ἐς δώματ' ἰὼν μνηστῆρσιν ὁμίλει.

<hom.od 2.382>	ἔνθ' αὖτ' ἄλλ' ἐνόησε θεά, γλαυκῶπις ̓Αθήνη.
<hom.od 2.383>	Τηλεμάχῳ ἐικυῖα κατὰ πτόλιν ᾤχετο πάντῃ,
<hom.od 2.384>	καί ῥα ἑκάστῳ φωτὶ παρισταμένη φάτο μῦθον,
<hom.od 2.385>	ἑσπερίους δ' ἐπὶ νῆα θοὴν ἀγέρεσθαι ἀνώγει.
<hom.od 2.386>	ἡ δ' αὖτε Φρονίοιο Νοήμονα φαίδιμον υἱὸν
<hom.od 2.387>	ᾔτεε νῆα θοήν: ὁ δέ οἱ πρόφρων ὑπέδεκτο.

<hom.od 2.388>	δύσετό τ' ἠέλιος σκιόωντό τε πᾶσαι ἀγυιαί,
<hom.od 2.389>	καὶ τότε νῆα θοὴν ἅλαδ' εἴρυσε, πάντα δ' ἐν αὐτῇ
<hom.od 2.390>	ὅπλ' ἐτίθει,  τά τε νῆες ἐύσσελμοι φορέουσι.
<hom.od 2.391>	στῆσε δ' ἐπ' ἐσχατιῇ λιμένος, περὶ δ' ἐσθλοὶ ἑταῖροι
<hom.od 2.392>	ἁθρόοι ἠγερέθοντο: θεὰ δ' ὤτρυνεν ἕκαστον.

<hom.od 2.393>	ἔνθ' αὖτ' ἄλλ' ἐνόησε θεά, γλαυκῶπις ̓Αθήνη.
<hom.od 2.394>	βῆ ῤ' ἰέναι πρὸς δώματ' ̓Οδυσσῆος θείοιο:
<hom.od 2.395>	ἔνθα μνηστήρεσσιν ἐπὶ γλυκὺν ὕπνον ἔχευε,
<hom.od 2.396>	πλάζε δὲ πίνοντας, χειρῶν δ' ἔκβαλλε κύπελλα.
<hom.od 2.397>	οἱ δ' εὕδειν ὤρνυντο κατὰ πτόλιν, οὐδ' ἄρ' ἔτι δὴν
<hom.od 2.398>	ἥατ', ἐπεί σφισιν ὕπνος ἐπὶ βλεφάροισιν ἔπιπτεν.
<hom.od 2.399>	αὐτὰρ Τηλέμαχον προσέφη γλαυκῶπις ̓Αθήνη
<hom.od 2.400>	ἐκπροκαλεσσαμένη μεγάρων ἐὺ ναιεταόντων,
<hom.od 2.401>	Μέντορι εἰδομένη ἠμὲν δέμας ἠδὲ καὶ αὐδήν:

<hom.od 2.402>	“Τηλέμαχ', ἤδη μέν τοι ἐυκνήμιδες ἑταῖροι
<hom.od 2.403>	ἥατ' ἐπήρετμοι τὴν σὴν ποτιδέγμενοι ὁρμήν:
<hom.od 2.404>	ἀλλ' ἴομεν, μὴ δηθὰ διατρίβωμεν ὁδοῖο.”

<hom.od 2.405>	ὣς ἄρα φωνήσας' ἡγήσατο Παλλὰς ̓Αθήνη
<hom.od 2.406>	καρπαλίμως: ὁ δ' ἔπειτα μετ' ἴχνια βαῖνε θεοῖο.
<hom.od 2.407>	αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,
<hom.od 2.408>	εὗρον ἔπειτ' ἐπὶ θινὶ κάρη κομόωντας ἑταίρους.
<hom.od 2.409>	τοῖσι δὲ καὶ μετέειφ' ἱερὴ ἲς Τηλεμάχοιο:

<hom.od 2.410>	“δεῦτε,  φίλοι, ἤια φερώμεθα: πάντα γὰρ ἤδη
<hom.od 2.411>	ἁθρό' ἐνὶ μεγάρῳ. μήτηρ δ' ἐμὴ οὔ τι πέπυσται,
<hom.od 2.412>	οὐδ' ἄλλαι δμωαί, μία δ' οἴη μῦθον ἄκουσεν.”

<hom.od 2.413>	ὣς ἄρα φωνήσας ἡγήσατο, τοὶ δ' ἅμ' ἕποντο.
<hom.od 2.414>	οἱ δ' ἄρα πάντα φέροντες ἐυσσέλμῳ ἐπὶ νηὶ
<hom.od 2.415>	κάτθεσαν,  ὡς ἐκέλευσεν ̓Οδυσσῆος φίλος υἱός.
<hom.od 2.416>	ἂν δ' ἄρα Τηλέμαχος νηὸς βαῖν', ἦρχε δ' ̓Αθήνη,
<hom.od 2.417>	νηὶ δ' ἐνὶ πρυμνῇ κατ' ἄρ' ἕζετο: ἄγχι δ' ἄρ' αὐτῆς
<hom.od 2.418>	ἕζετο Τηλέμαχος. τοὶ δὲ πρυμνήσι' ἔλυσαν,
<hom.od 2.419>	ἂν δὲ καὶ αὐτοὶ βάντες ἐπὶ κληῖσι καθῖζον.
<hom.od 2.420>	τοῖσιν δ' ἴκμενον οὖρον ἵει γλαυκῶπις ̓Αθήνη,
<hom.od 2.421>	ἀκραῆ Ζέφυρον, κελάδοντ' ἐπὶ οἴνοπα πόντον.
<hom.od 2.422>	Τηλέμαχος δ' ἑτάροισιν ἐποτρύνας ἐκέλευσεν
<hom.od 2.423>	ὅπλων ἅπτεσθαι: τοὶ δ' ὀτρύνοντος ἄκουσαν.
<hom.od 2.424>	ἱστὸν δ' εἰλάτινον κοίλης ἔντοσθε μεσόδμης
<hom.od 2.425>	στῆσαν ἀείραντες,  κατὰ δὲ προτόνοισιν ἔδησαν,
<hom.od 2.426>	ἕλκον δ' ἱστία λευκὰ ἐυστρέπτοισι βοεῦσιν.
<hom.od 2.427>	ἔπρησεν δ' ἄνεμος μέσον ἱστίον, ἀμφὶ δὲ κῦμα
<hom.od 2.428>	στείρῃ πορφύρεον μεγάλ' ἴαχε νηὸς ἰούσης:
<hom.od 2.429>	ἡ δ' ἔθεεν κατὰ κῦμα διαπρήσσουσα κέλευθον.
<hom.od 2.430>	δησάμενοι δ' ἄρα ὅπλα θοὴν ἀνὰ νῆα μέλαιναν
<hom.od 2.431>	στήσαντο κρητῆρας ἐπιστεφέας οἴνοιο,
<hom.od 2.432>	λεῖβον δ' ἀθανάτοισι θεοῖς αἰειγενέτῃσιν,
<hom.od 2.433>	ἐκ πάντων δὲ μάλιστα Διὸς γλαυκώπιδι κούρῃ.
<hom.od 2.434>	παννυχίη μέν ῥ' ἥ γε καὶ ἠῶ πεῖρε κέλευθον.

