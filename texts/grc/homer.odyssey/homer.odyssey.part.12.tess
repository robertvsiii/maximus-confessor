<hom.od 12.1>	“αὐτὰρ ἐπεὶ ποταμοῖο λίπεν ῥόον ̓Ωκεανοῖο
<hom.od 12.2>	νηῦς, ἀπὸ δ' ἵκετο κῦμα θαλάσσης εὐρυπόροιο
<hom.od 12.3>	νῆσόν τ' Αἰαίην, ὅθι τ' ̓Ηοῦς ἠριγενείης
<hom.od 12.4>	οἰκία καὶ χοροί εἰσι καὶ ἀντολαὶ ̓Ηελίοιο,
<hom.od 12.5>	νῆα μὲν ἔνθ' ἐλθόντες ἐκέλσαμεν ἐν ψαμάθοισιν,
<hom.od 12.6>	ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:
<hom.od 12.7>	ἔνθα δ' ἀποβρίξαντες ἐμείναμεν ̓Ηῶ δῖαν.

<hom.od 12.8>	“ἦμος δ' ἠριγένεια φάνη ῥοδοδάκτυλος ̓Ηώς,
<hom.od 12.9>	δὴ τότ' ἐγὼν ἑτάρους προί̈ειν ἐς δώματα Κίρκης
<hom.od 12.10>	οἰσέμεναι νεκρόν,  ̓Ελπήνορα τεθνηῶτα.
<hom.od 12.11>	φιτροὺς δ' αἶψα ταμόντες, ὅθ' ἀκροτάτη πρόεχ' ἀκτή,
<hom.od 12.12>	θάπτομεν ἀχνύμενοι θαλερὸν κατὰ δάκρυ χέοντες.
<hom.od 12.13>	αὐτὰρ ἐπεὶ νεκρός τ' ἐκάη καὶ τεύχεα νεκροῦ,
<hom.od 12.14>	τύμβον χεύαντες καὶ ἐπὶ στήλην ἐρύσαντες
<hom.od 12.15>	πήξαμεν ἀκροτάτῳ τύμβῳ ἐυῆρες ἐρετμόν.

<hom.od 12.16>	“ἡμεῖς μὲν τὰ ἕκαστα διείπομεν: οὐδ' ἄρα Κίρκην
<hom.od 12.17>	ἐξ ̓Αίδεω ἐλθόντες ἐλήθομεν, ἀλλὰ μάλ' ὦκα
<hom.od 12.18>	ἦλθ' ἐντυναμένη: ἅμα δ' ἀμφίπολοι φέρον αὐτῇ
<hom.od 12.19>	σῖτον καὶ κρέα πολλὰ καὶ αἴθοπα οἶνον ἐρυθρόν.
<hom.od 12.20>	ἡ δ' ἐν μέσσῳ στᾶσα μετηύδα δῖα θεάων:

<hom.od 12.21>	“‘σχέτλιοι, οἳ ζώοντες ὑπήλθετε δῶμ' ̓Αίδαο,
<hom.od 12.22>	δισθανέες, ὅτε τ' ἄλλοι ἅπαξ θνῄσκους' ἄνθρωποι.
<hom.od 12.23>	ἀλλ' ἄγετ' ἐσθίετε βρώμην καὶ πίνετε οἶνον
<hom.od 12.24>	αὖθι πανημέριοι: ἅμα δ' ἠοῖ φαινομένηφι
<hom.od 12.25>	πλεύσεσθ': αὐτὰρ ἐγὼ δείξω ὁδὸν ἠδὲ ἕκαστα
<hom.od 12.26>	σημανέω, ἵνα μή τι κακορραφίῃ ἀλεγεινῇ
<hom.od 12.27>	ἢ ἁλὸς ἢ ἐπὶ γῆς ἀλγήσετε πῆμα παθόντες.’

<hom.od 12.28>	“ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.
<hom.od 12.29>	ὣς τότε μὲν πρόπαν ἦμαρ ἐς ἠέλιον καταδύντα
<hom.od 12.30>	ἥμεθα δαινύμενοι κρέα τ' ἄσπετα καὶ μέθυ ἡδύ:
<hom.od 12.31>	ἦμος δ' ἠέλιος κατέδυ καὶ ἐπὶ κνέφας ἦλθεν,
<hom.od 12.32>	οἱ μὲν κοιμήσαντο παρὰ πρυμνήσια νηός,
<hom.od 12.33>	ἡ δ' ἐμὲ χειρὸς ἑλοῦσα φίλων ἀπονόσφιν ἑταίρων
<hom.od 12.34>	εἷσέ τε καὶ προσέλεκτο καὶ ἐξερέεινεν ἕκαστα:
<hom.od 12.35>	αὐτὰρ ἐγὼ τῇ πάντα κατὰ μοῖραν κατέλεξα.
<hom.od 12.36>	καὶ τότε δή μ' ἐπέεσσι προσηύδα πότνια Κίρκη:

<hom.od 12.37>	“‘ταῦτα μὲν οὕτω πάντα πεπείρανται, σὺ δ' ἄκουσον,
<hom.od 12.38>	ὥς τοι ἐγὼν ἐρέω, μνήσει δέ σε καὶ θεὸς αὐτός.
<hom.od 12.39>	Σειρῆνας μὲν πρῶτον ἀφίξεαι, αἵ ῥά τε πάντας
<hom.od 12.40>	ἀνθρώπους θέλγουσιν,  ὅτις σφεας εἰσαφίκηται.
<hom.od 12.41>	ὅς τις ἀιδρείῃ πελάσῃ καὶ φθόγγον ἀκούσῃ
<hom.od 12.42>	Σειρήνων, τῷ δ' οὔ τι γυνὴ καὶ νήπια τέκνα
<hom.od 12.43>	οἴκαδε νοστήσαντι παρίσταται οὐδὲ γάνυνται,
<hom.od 12.44>	ἀλλά τε Σειρῆνες λιγυρῇ θέλγουσιν ἀοιδῇ
<hom.od 12.45>	ἥμεναι ἐν λειμῶνι,  πολὺς δ' ἀμφ' ὀστεόφιν θὶς
<hom.od 12.46>	ἀνδρῶν πυθομένων, περὶ δὲ ῥινοὶ μινύθουσι.
<hom.od 12.47>	ἀλλὰ παρεξελάαν, ἐπὶ δ' οὔατ' ἀλεῖψαι ἑταίρων
<hom.od 12.48>	κηρὸν δεψήσας μελιηδέα, μή τις ἀκούσῃ
<hom.od 12.49>	τῶν ἄλλων: ἀτὰρ αὐτὸς ἀκουέμεν αἴ κ' ἐθέλῃσθα,
<hom.od 12.50>	δησάντων ς' ἐν νηὶ θοῇ χεῖράς τε πόδας τε
<hom.od 12.51>	ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω,
<hom.od 12.52>	ὄφρα κε τερπόμενος ὄπ' ἀκούσῃς Σειρήνοιιν.
<hom.od 12.53>	εἰ δέ κε λίσσηαι ἑτάρους λῦσαί τε κελεύῃς,
<hom.od 12.54>	οἱ δέ ς' ἔτι πλεόνεσσι τότ' ἐν δεσμοῖσι διδέντων.
<hom.od 12.55>	αὐτὰρ ἐπὴν δὴ τάς γε παρὲξ ἐλάσωσιν ἑταῖροι,
<hom.od 12.56>	ἔνθα τοι οὐκέτ' ἔπειτα διηνεκέως ἀγορεύσω,
<hom.od 12.57>	ὁπποτέρη δή τοι ὁδὸς ἔσσεται, ἀλλὰ καὶ αὐτὸς
<hom.od 12.58>	θυμῷ βουλεύειν: ἐρέω δέ τοι ἀμφοτέρωθεν.
<hom.od 12.59>	ἔνθεν μὲν γὰρ πέτραι ἐπηρεφέες, προτὶ δ' αὐτὰς
<hom.od 12.60>	κῦμα μέγα ῥοχθεῖ κυανώπιδος ̓Αμφιτρίτης:
<hom.od 12.61>	Πλαγκτὰς δή τοι τάς γε θεοὶ μάκαρες καλέουσι.
<hom.od 12.62>	τῇ μέν τ' οὐδὲ ποτητὰ παρέρχεται οὐδὲ πέλειαι
<hom.od 12.63>	τρήρωνες, ταί τ' ἀμβροσίην Διὶ πατρὶ φέρουσιν,
<hom.od 12.64>	ἀλλά τε καὶ τῶν αἰὲν ἀφαιρεῖται λὶς πέτρη:
<hom.od 12.65>	ἀλλ' ἄλλην ἐνίησι πατὴρ ἐναρίθμιον εἶναι.
<hom.od 12.66>	τῇ δ' οὔ πώ τις νηῦς φύγεν ἀνδρῶν, ἥ τις ἵκηται,
<hom.od 12.67>	ἀλλά θ' ὁμοῦ πίνακάς τε νεῶν καὶ σώματα φωτῶν
<hom.od 12.68>	κύμαθ' ἁλὸς φορέουσι πυρός τ' ὀλοοῖο θύελλαι.
<hom.od 12.69>	οἴη δὴ κείνη γε παρέπλω ποντοπόρος νηῦς,
<hom.od 12.70>	̓Αργὼ πᾶσι μέλουσα,  παρ' Αἰήταο πλέουσα.
<hom.od 12.71>	καὶ νύ κε τὴν ἔνθ' ὦκα βάλεν μεγάλας ποτὶ πέτρας,
<hom.od 12.72>	ἀλλ' ̔́Ηρη παρέπεμψεν, ἐπεὶ φίλος ἦεν ̓Ιήσων.

<hom.od 12.73>	“‘οἱ δὲ δύω σκόπελοι ὁ μὲν οὐρανὸν εὐρὺν ἱκάνει
<hom.od 12.74>	ὀξείῃ κορυφῇ, νεφέλη δέ μιν ἀμφιβέβηκε
<hom.od 12.75>	κυανέη: τὸ μὲν οὔ ποτ' ἐρωεῖ,  οὐδέ ποτ' αἴθρη
<hom.od 12.76>	κείνου ἔχει κορυφὴν οὔτ' ἐν θέρει οὔτ' ἐν ὀπώρῃ.
<hom.od 12.77>	οὐδέ κεν ἀμβαίη βροτὸς ἀνὴρ οὐδ' ἐπιβαίη,
<hom.od 12.78>	οὐδ' εἴ οἱ χεῖρές τε ἐείκοσι καὶ πόδες εἶεν:
<hom.od 12.79>	πέτρη γὰρ λίς ἐστι, περιξεστῇ ἐικυῖα.
<hom.od 12.80>	μέσσῳ δ' ἐν σκοπέλῳ ἔστι σπέος ἠεροειδές,
<hom.od 12.81>	πρὸς ζόφον εἰς ̓́Ερεβος τετραμμένον, ᾗ περ ἂν ὑμεῖς
<hom.od 12.82>	νῆα παρὰ γλαφυρὴν ἰθύνετε, φαίδιμ' ̓Οδυσσεῦ.
<hom.od 12.83>	οὐδέ κεν ἐκ νηὸς γλαφυρῆς αἰζήιος ἀνὴρ
<hom.od 12.84>	τόξῳ ὀιστεύσας κοῖλον σπέος εἰσαφίκοιτο.
<hom.od 12.85>	ἔνθα δ' ἐνὶ Σκύλλη ναίει δεινὸν λελακυῖα.
<hom.od 12.86>	τῆς ἦ τοι φωνὴ μὲν ὅση σκύλακος νεογιλῆς
<hom.od 12.87>	γίγνεται, αὐτὴ δ' αὖτε πέλωρ κακόν: οὐδέ κέ τίς μιν
<hom.od 12.88>	γηθήσειεν ἰδών, οὐδ' εἰ θεὸς ἀντιάσειεν.
<hom.od 12.89>	τῆς ἦ τοι πόδες εἰσὶ δυώδεκα πάντες ἄωροι,
<hom.od 12.90>	ἓξ δέ τέ οἱ δειραὶ περιμήκεες,  ἐν δὲ ἑκάστῃ
<hom.od 12.91>	σμερδαλέη κεφαλή, ἐν δὲ τρίστοιχοι ὀδόντες
<hom.od 12.92>	πυκνοὶ καὶ θαμέες, πλεῖοι μέλανος θανάτοιο.
<hom.od 12.93>	μέσση μέν τε κατὰ σπείους κοίλοιο δέδυκεν,
<hom.od 12.94>	ἔξω δ' ἐξίσχει κεφαλὰς δεινοῖο βερέθρου,
<hom.od 12.95>	αὐτοῦ δ' ἰχθυάᾳ,  σκόπελον περιμαιμώωσα,
<hom.od 12.96>	δελφῖνάς τε κύνας τε, καὶ εἴ ποθι μεῖζον ἕλῃσι
<hom.od 12.97>	κῆτος, ἃ μυρία βόσκει ἀγάστονος ̓Αμφιτρίτη.
<hom.od 12.98>	τῇ δ' οὔ πώ ποτε ναῦται ἀκήριοι εὐχετόωνται
<hom.od 12.99>	παρφυγέειν σὺν νηί: φέρει δέ τε κρατὶ ἑκάστῳ
<hom.od 12.100>	φῶτ' ἐξαρπάξασα νεὸς κυανοπρῴροιο.

<hom.od 12.101>	“‘τὸν δ' ἕτερον σκόπελον χθαμαλώτερον ὄψει, ̓Οδυσσεῦ.
<hom.od 12.102>	πλησίον ἀλλήλων: καί κεν διοϊστεύσειας.
<hom.od 12.103>	τῷ δ' ἐν ἐρινεὸς ἔστι μέγας, φύλλοισι τεθηλώς:
<hom.od 12.104>	τῷ δ' ὑπὸ δῖα Χάρυβδις ἀναρροιβδεῖ μέλαν ὕδωρ.
<hom.od 12.105>	τρὶς μὲν γάρ τ' ἀνίησιν ἐπ' ἤματι,  τρὶς δ' ἀναροιβδεῖ
<hom.od 12.106>	δεινόν: μὴ σύ γε κεῖθι τύχοις, ὅτε ῥοιβδήσειεν:
<hom.od 12.107>	οὐ γάρ κεν ῥύσαιτό ς' ὑπὲκ κακοῦ οὐδ' ἐνοσίχθων.
<hom.od 12.108>	ἀλλὰ μάλα Σκύλλης σκοπέλῳ πεπλημένος ὦκα
<hom.od 12.109>	νῆα παρὲξ ἐλάαν, ἐπεὶ ἦ πολὺ φέρτερόν ἐστιν
<hom.od 12.110>	ἓξ ἑτάρους ἐν νηὶ ποθήμεναι ἢ ἅμα πάντας.’

<hom.od 12.111>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 12.112>	εἰ δ' ἄγε δή μοι τοῦτο, θεά, νημερτὲς ἐνίσπες,
<hom.od 12.113>	εἴ πως τὴν ὀλοὴν μὲν ὑπεκπροφύγοιμι Χάρυβδιν,
<hom.od 12.114>	τὴν δέ κ' ἀμυναίμην, ὅτε μοι σίνοιτό γ' ἑταίρους.’

<hom.od 12.115>	“ὣς ἐφάμην,  ἡ δ' αὐτίκ' ἀμείβετο δῖα θεάων:
<hom.od 12.116>	‘σχέτλιε, καὶ δὴ αὖ τοι πολεμήια ἔργα μέμηλε
<hom.od 12.117>	καὶ πόνος: οὐδὲ θεοῖσιν ὑπείξεαι ἀθανάτοισιν;
<hom.od 12.118>	ἡ δέ τοι οὐ θνητή, ἀλλ' ἀθάνατον κακόν ἐστι,
<hom.od 12.119>	δεινόν τ' ἀργαλέον τε καὶ ἄγριον οὐδὲ μαχητόν:
<hom.od 12.120>	οὐδέ τις ἔστ' ἀλκή: φυγέειν κάρτιστον ἀπ' αὐτῆς.
<hom.od 12.121>	ἢν γὰρ δηθύνῃσθα κορυσσόμενος παρὰ πέτρῃ,
<hom.od 12.122>	δείδω, μή ς' ἐξαῦτις ἐφορμηθεῖσα κίχῃσι
<hom.od 12.123>	τόσσῃσιν κεφαλῇσι, τόσους δ' ἐκ φῶτας ἕληται.
<hom.od 12.124>	ἀλλὰ μάλα σφοδρῶς ἐλάαν, βωστρεῖν δὲ Κράταιιν,
<hom.od 12.125>	μητέρα τῆς Σκύλλης,  ἥ μιν τέκε πῆμα βροτοῖσιν:
<hom.od 12.126>	ἥ μιν ἔπειτ' ἀποπαύσει ἐς ὕστερον ὁρμηθῆναι.

<hom.od 12.127>	“Θρινακίην δ' ἐς νῆσον ἀφίξεαι: ἔνθα δὲ πολλαὶ
<hom.od 12.128>	βόσκοντ' ̓Ηελίοιο βόες καὶ ἴφια μῆλα,
<hom.od 12.129>	ἑπτὰ βοῶν ἀγέλαι, τόσα δ' οἰῶν πώεα καλά,
<hom.od 12.130>	πεντήκοντα δ' ἕκαστα.  γόνος δ' οὐ γίγνεται αὐτῶν,
<hom.od 12.131>	οὐδέ ποτε φθινύθουσι. θεαὶ δ' ἐπιποιμένες εἰσίν,
<hom.od 12.132>	νύμφαι ἐυπλόκαμοι, Φαέθουσά τε Λαμπετίη τε,
<hom.od 12.133>	ἃς τέκεν ̓Ηελίῳ ̔Υπερίονι δῖα Νέαιρα.
<hom.od 12.134>	τὰς μὲν ἄρα θρέψασα τεκοῦσά τε πότνια μήτηρ
<hom.od 12.135>	Θρινακίην ἐς νῆσον ἀπῴκισε τηλόθι ναίειν,
<hom.od 12.136>	μῆλα φυλασσέμεναι πατρώια καὶ ἕλικας βοῦς.
<hom.od 12.137>	τὰς εἰ μέν κ' ἀσινέας ἐάᾳς νόστου τε μέδηαι,
<hom.od 12.138>	ἦ τ' ἂν ἔτ' εἰς ̓Ιθάκην κακά περ πάσχοντες ἵκοισθε:
<hom.od 12.139>	εἰ δέ κε σίνηαι, τότε τοι τεκμαίρομ' ὄλεθρον,
<hom.od 12.140>	νηί τε καὶ ἑτάροις: αὐτὸς δ' εἴ πέρ κεν ἀλύξῃς,
<hom.od 12.141>	ὀψὲ κακῶς νεῖαι, ὀλέσας ἄπο πάντας ἑταίρους.’

<hom.od 12.142>	“ὣς ἔφατ', αὐτίκα δὲ χρυσόθρονος ἤλυθεν ̓Ηώς.
<hom.od 12.143>	ἡ μὲν ἔπειτ' ἀνὰ νῆσον ἀπέστιχε δῖα θεάων:
<hom.od 12.144>	αὐτὰρ ἐγὼν ἐπὶ νῆα κιὼν ὤτρυνον ἑταίρους
<hom.od 12.145>	αὐτούς τ' ἀμβαίνειν ἀνά τε πρυμνήσια λῦσαι:
<hom.od 12.146>	οἱ δ' αἶψ' εἴσβαινον καὶ ἐπὶ κληῖσι καθῖζον.
<hom.od 12.147>	ἑξῆς δ' ἑζόμενοι πολιὴν ἅλα τύπτον ἐρετμοῖς.
<hom.od 12.148>	ἡμῖν δ' αὖ κατόπισθε νεὸς κυανοπρῴροιο
<hom.od 12.149>	ἴκμενον οὖρον ἵει πλησίστιον, ἐσθλὸν ἑταῖρον,
<hom.od 12.150>	Κίρκη ἐυπλόκαμος,  δεινὴ θεὸς αὐδήεσσα.
<hom.od 12.151>	αὐτίκα δ' ὅπλα ἕκαστα πονησάμενοι κατὰ νῆα
<hom.od 12.152>	ἥμεθα: τὴν δ' ἄνεμός τε κυβερνήτης τ' ἴθυνε.

<hom.od 12.153>	“δὴ τότ' ἐγὼν ἑτάροισι μετηύδων ἀχνύμενος κῆρ:
<hom.od 12.154>	‘ὦ φίλοι, οὐ γὰρ χρὴ ἕνα ἴδμεναι οὐδὲ δύ' οἴους
<hom.od 12.155>	θέσφαθ' ἅ μοι Κίρκη μυθήσατο,  δῖα θεάων:
<hom.od 12.156>	ἀλλ' ἐρέω μὲν ἐγών, ἵνα εἰδότες ἤ κε θάνωμεν
<hom.od 12.157>	ἤ κεν ἀλευάμενοι θάνατον καὶ κῆρα φύγοιμεν.
<hom.od 12.158>	Σειρήνων μὲν πρῶτον ἀνώγει θεσπεσιάων
<hom.od 12.159>	φθόγγον ἀλεύασθαι καὶ λειμῶν' ἀνθεμόεντα.
<hom.od 12.160>	οἶον ἔμ' ἠνώγει ὄπ' ἀκουέμεν: ἀλλά με δεσμῷ
<hom.od 12.161>	δήσατ' ἐν ἀργαλέῳ, ὄφρ' ἔμπεδον αὐτόθι μίμνω,
<hom.od 12.162>	ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω.
<hom.od 12.163>	εἰ δέ κε λίσσωμαι ὑμέας λῦσαί τε κελεύω,
<hom.od 12.164>	ὑμεῖς δὲ πλεόνεσσι τότ' ἐν δεσμοῖσι πιέζειν.’

<hom.od 12.165>	“ἦ τοι ἐγὼ τὰ ἕκαστα λέγων ἑτάροισι πίφαυσκον:
<hom.od 12.166>	τόφρα δὲ καρπαλίμως ἐξίκετο νηῦς ἐυεργὴς
<hom.od 12.167>	νῆσον Σειρήνοιιν: ἔπειγε γὰρ οὖρος ἀπήμων.
<hom.od 12.168>	αὐτίκ' ἔπειτ' ἄνεμος μὲν ἐπαύσατο ἠδὲ γαλήνη
<hom.od 12.169>	ἔπλετο νηνεμίη, κοίμησε δὲ κύματα δαίμων.
<hom.od 12.170>	ἀνστάντες δ' ἕταροι νεὸς ἱστία μηρύσαντο
<hom.od 12.171>	καὶ τὰ μὲν ἐν νηὶ γλαφυρῇ θέσαν, οἱ δ' ἐπ' ἐρετμὰ
<hom.od 12.172>	ἑζόμενοι λεύκαινον ὕδωρ ξεστῇς ἐλάτῃσιν.
<hom.od 12.173>	αὐτὰρ ἐγὼ κηροῖο μέγαν τροχὸν ὀξέι χαλκῷ
<hom.od 12.174>	τυτθὰ διατμήξας χερσὶ στιβαρῇσι πίεζον:
<hom.od 12.175>	αἶψα δ' ἰαίνετο κηρός,  ἐπεὶ κέλετο μεγάλη ἲς
<hom.od 12.176>	̓Ηελίου τ' αὐγὴ ̔Υπεριονίδαο ἄνακτος:
<hom.od 12.177>	ἑξείης δ' ἑτάροισιν ἐπ' οὔατα πᾶσιν ἄλειψα.
<hom.od 12.178>	οἱ δ' ἐν νηί μ' ἔδησαν ὁμοῦ χεῖράς τε πόδας τε
<hom.od 12.179>	ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνῆπτον:
<hom.od 12.180>	αὐτοὶ δ' ἑζόμενοι πολιὴν ἅλα τύπτον ἐρετμοῖς.
<hom.od 12.181>	ἀλλ' ὅτε τόσσον ἀπῆμεν ὅσον τε γέγωνε βοήσας,
<hom.od 12.182>	ῥίμφα διώκοντες, τὰς δ' οὐ λάθεν ὠκύαλος νηῦς
<hom.od 12.183>	ἐγγύθεν ὀρνυμένη, λιγυρὴν δ' ἔντυνον ἀοιδήν:

<hom.od 12.184>	“‘δεῦρ' ἄγ' ἰών, πολύαιν' ̓Οδυσεῦ, μέγα κῦδος ̓Αχαιῶν,
<hom.od 12.185>	νῆα κατάστησον,  ἵνα νωιτέρην ὄπ ἀκούσῃς.
<hom.od 12.186>	οὐ γάρ πώ τις τῇδε παρήλασε νηὶ μελαίνῃ,
<hom.od 12.187>	πρίν γ' ἡμέων μελίγηρυν ἀπὸ στομάτων ὄπ' ἀκοῦσαι,
<hom.od 12.188>	ἀλλ' ὅ γε τερψάμενος νεῖται καὶ πλείονα εἰδώς.
<hom.od 12.189>	ἴδμεν γάρ τοι πάνθ' ὅς' ἐνὶ Τροίῃ εὐρείῃ
<hom.od 12.190>	̓Αργεῖοι Τρῶές τε θεῶν ἰότητι μόγησαν,
<hom.od 12.191>	ἴδμεν δ', ὅσσα γένηται ἐπὶ χθονὶ πουλυβοτείρῃ.’

<hom.od 12.192>	“ὣς φάσαν ἱεῖσαι ὄπα κάλλιμον: αὐτὰρ ἐμὸν κῆρ
<hom.od 12.193>	ἤθελ' ἀκουέμεναι, λῦσαί τ' ἐκέλευον ἑταίρους
<hom.od 12.194>	ὀφρύσι νευστάζων: οἱ δὲ προπεσόντες ἔρεσσον.
<hom.od 12.195>	αὐτίκα δ' ἀνστάντες Περιμήδης Εὐρύλοχός τε
<hom.od 12.196>	πλείοσί μ' ἐν δεσμοῖσι δέον μᾶλλόν τε πίεζον.
<hom.od 12.197>	αὐτὰρ ἐπεὶ δὴ τάς γε παρήλασαν, οὐδ' ἔτ' ἔπειτα
<hom.od 12.198>	φθογγῆς Σειρήνων ἠκούομεν οὐδέ τ' ἀοιδῆς,
<hom.od 12.199>	αἶψ' ἀπὸ κηρὸν ἕλοντο ἐμοὶ ἐρίηρες ἑταῖροι,
<hom.od 12.200>	ὅν σφιν ἐπ' ὠσὶν ἄλειψ',  ἐμέ τ' ἐκ δεσμῶν ἀνέλυσαν.

<hom.od 12.201>	“ἀλλ' ὅτε δὴ τὴν νῆσον ἐλείπομεν, αὐτίκ' ἔπειτα
<hom.od 12.202>	καπνὸν καὶ μέγα κῦμα ἴδον καὶ δοῦπον ἄκουσα.
<hom.od 12.203>	τῶν δ' ἄρα δεισάντων ἐκ χειρῶν ἔπτατ' ἐρετμά,
<hom.od 12.204>	βόμβησαν δ' ἄρα πάντα κατὰ ῥόον: ἔσχετο δ' αὐτοῦ
<hom.od 12.205>	νηῦς,  ἐπεὶ οὐκέτ' ἐρετμὰ προήκεα χερσὶν ἔπειγον.
<hom.od 12.206>	αὐτὰρ ἐγὼ διὰ νηὸς ἰὼν ὤτρυνον ἑταίρους
<hom.od 12.207>	μειλιχίοις ἐπέεσσι παρασταδὸν ἄνδρα ἕκαστον:

<hom.od 12.208>	“ ‘ὦ φίλοι, οὐ γάρ πώ τι κακῶν ἀδαήμονές εἰμεν:
<hom.od 12.209>	οὐ μὲν δὴ τόδε μεῖζον ἕπει κακόν, ἢ ὅτε Κύκλωψ
<hom.od 12.210>	εἴλει ἐνὶ σπῆι γλαφυρῷ κρατερῆφι βίηφιν:
<hom.od 12.211>	ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,
<hom.od 12.212>	ἐκφύγομεν, καί που τῶνδε μνήσεσθαι ὀίω.
<hom.od 12.213>	νῦν δ' ἄγεθ', ὡς ἂν ἐγὼ εἴπω, πειθώμεθα πάντες.
<hom.od 12.214>	ὑμεῖς μὲν κώπῃσιν ἁλὸς ῥηγμῖνα βαθεῖαν
<hom.od 12.215>	τύπτετε κληίδεσσιν ἐφήμενοι,  αἴ κέ ποθι Ζεὺς
<hom.od 12.216>	δώῃ τόνδε γ' ὄλεθρον ὑπεκφυγέειν καὶ ἀλύξαι:
<hom.od 12.217>	σοὶ δέ, κυβερνῆθ', ὧδ' ἐπιτέλλομαι: ἀλλ' ἐνὶ θυμῷ
<hom.od 12.218>	βάλλευ, ἐπεὶ νηὸς γλαφυρῆς οἰήια νωμᾷς.
<hom.od 12.219>	τούτου μὲν καπνοῦ καὶ κύματος ἐκτὸς ἔεργε
<hom.od 12.220>	νῆα,  σὺ δὲ σκοπέλου ἐπιμαίεο, μή σε λάθῃσι
<hom.od 12.221>	κεῖς' ἐξορμήσασα καὶ ἐς κακὸν ἄμμε βάλῃσθα.’

<hom.od 12.222>	“ὣς ἐφάμην, οἱ δ' ὦκα ἐμοῖς ἐπέεσσι πίθοντο.
<hom.od 12.223>	Σκύλλην δ' οὐκέτ' ἐμυθεόμην, ἄπρηκτον ἀνίην,
<hom.od 12.224>	μή πώς μοι δείσαντες ἀπολλήξειαν ἑταῖροι
<hom.od 12.225>	εἰρεσίης,  ἐντὸς δὲ πυκάζοιεν σφέας αὐτούς.
<hom.od 12.226>	καὶ τότε δὴ Κίρκης μὲν ἐφημοσύνης ἀλεγεινῆς
<hom.od 12.227>	λανθανόμην, ἐπεὶ οὔ τί μ' ἀνώγει θωρήσσεσθαι:
<hom.od 12.228>	αὐτὰρ ἐγὼ καταδὺς κλυτὰ τεύχεα καὶ δύο δοῦρε
<hom.od 12.229>	μάκρ' ἐν χερσὶν ἑλὼν εἰς ἴκρια νηὸς ἔβαινον
<hom.od 12.230>	πρῴρης: ἔνθεν γάρ μιν ἐδέγμην πρῶτα φανεῖσθαι
<hom.od 12.231>	Σκύλλην πετραίην, ἥ μοι φέρε πῆμ' ἑτάροισιν.
<hom.od 12.232>	οὐδέ πῃ ἀθρῆσαι δυνάμην, ἔκαμον δέ μοι ὄσσε
<hom.od 12.233>	πάντῃ παπταίνοντι πρὸς ἠεροειδέα πέτρην.

<hom.od 12.234>	“ἡμεῖς μὲν στεινωπὸν ἀνεπλέομεν γοόωντες:
<hom.od 12.235>	ἔνθεν μὲν Σκύλλη,  ἑτέρωθι δὲ δῖα Χάρυβδις
<hom.od 12.236>	δεινὸν ἀνερροίβδησε θαλάσσης ἁλμυρὸν ὕδωρ.
<hom.od 12.237>	ἦ τοι ὅτ' ἐξεμέσειε, λέβης ὣς ἐν πυρὶ πολλῷ
<hom.od 12.238>	πᾶς' ἀναμορμύρεσκε κυκωμένη, ὑψόσε δ' ἄχνη
<hom.od 12.239>	ἄκροισι σκοπέλοισιν ἐπ' ἀμφοτέροισιν ἔπιπτεν:
<hom.od 12.240>	ἀλλ' ὅτ' ἀναβρόξειε θαλάσσης ἁλμυρὸν ὕδωρ,
<hom.od 12.241>	πᾶς' ἔντοσθε φάνεσκε κυκωμένη, ἀμφὶ δὲ πέτρη
<hom.od 12.242>	δεινὸν ἐβεβρύχει, ὑπένερθε δὲ γαῖα φάνεσκε
<hom.od 12.243>	ψάμμῳ κυανέη: τοὺς δὲ χλωρὸν δέος ᾕρει.
<hom.od 12.244>	ἡμεῖς μὲν πρὸς τὴν ἴδομεν δείσαντες ὄλεθρον:
<hom.od 12.245>	τόφρα δέ μοι Σκύλλη γλαφυρῆς ἐκ νηὸς ἑταίρους
<hom.od 12.246>	ἓξ ἕλεθ', οἳ χερσίν τε βίηφί τε φέρτατοι ἦσαν.
<hom.od 12.247>	σκεψάμενος δ' ἐς νῆα θοὴν ἅμα καὶ μεθ' ἑταίρους
<hom.od 12.248>	ἤδη τῶν ἐνόησα πόδας καὶ χεῖρας ὕπερθεν
<hom.od 12.249>	ὑψός' ἀειρομένων: ἐμὲ δὲ φθέγγοντο καλεῦντες
<hom.od 12.250>	ἐξονομακλήδην,  τότε γ' ὕστατον, ἀχνύμενοι κῆρ.
<hom.od 12.251>	ὡς δ' ὅτ' ἐπὶ προβόλῳ ἁλιεὺς περιμήκεϊ ῥάβδῳ
<hom.od 12.252>	ἰχθύσι τοῖς ὀλίγοισι δόλον κατὰ εἴδατα βάλλων
<hom.od 12.253>	ἐς πόντον προί̈ησι βοὸς κέρας ἀγραύλοιο,
<hom.od 12.254>	ἀσπαίροντα δ' ἔπειτα λαβὼν ἔρριψε θύραζε,
<hom.od 12.255>	ὣς οἵ γ' ἀσπαίροντες ἀείροντο προτὶ πέτρας:
<hom.od 12.256>	αὐτοῦ δ' εἰνὶ θύρῃσι κατήσθιε κεκληγῶτας
<hom.od 12.257>	χεῖρας ἐμοὶ ὀρέγοντας ἐν αἰνῇ δηιοτῆτι:
<hom.od 12.258>	οἴκτιστον δὴ κεῖνο ἐμοῖς ἴδον ὀφθαλμοῖσι
<hom.od 12.259>	πάντων, ὅσς' ἐμόγησα πόρους ἁλὸς ἐξερεείνων.

<hom.od 12.260>	“αὐτὰρ ἐπεὶ πέτρας φύγομεν δεινήν τε Χάρυβδιν
<hom.od 12.261>	Σκύλλην τ', αὐτίκ' ἔπειτα θεοῦ ἐς ἀμύμονα νῆσον
<hom.od 12.262>	ἱκόμεθ': ἔνθα δ' ἔσαν καλαὶ βόες εὐρυμέτωποι,
<hom.od 12.263>	πολλὰ δὲ ἴφια μῆλ' ̔Υπερίονος ̓Ηελίοιο.
<hom.od 12.264>	δὴ τότ' ἐγὼν ἔτι πόντῳ ἐὼν ἐν νηὶ μελαίνῃ
<hom.od 12.265>	μυκηθμοῦ τ' ἤκουσα βοῶν αὐλιζομενάων
<hom.od 12.266>	οἰῶν τε βληχήν: καί μοι ἔπος ἔμπεσε θυμῷ
<hom.od 12.267>	μάντηος ἀλαοῦ, Θηβαίου Τειρεσίαο,
<hom.od 12.268>	Κίρκης τ' Αἰαίης, ἥ μοι μάλα πόλλ' ἐπέτελλε
<hom.od 12.269>	νῆσον ἀλεύασθαι τερψιμβρότου ̓Ηελίοιο.
<hom.od 12.270>	δὴ τότ' ἐγὼν ἑτάροισι μετηύδων ἀχνύμενος κῆρ:

<hom.od 12.271>	“‘κέκλυτέ μευ μύθων κακά περ πάσχοντες ἑταῖροι,
<hom.od 12.272>	ὄφρ' ὑμῖν εἴπω μαντήια Τειρεσίαο
<hom.od 12.273>	Κίρκης τ' Αἰαίης, ἥ μοι μάλα πόλλ' ἐπέτελλε
<hom.od 12.274>	νῆσον ἀλεύασθαι τερψιμβρότου ̓Ηελίοιο:
<hom.od 12.275>	ἔνθα γὰρ αἰνότατον κακὸν ἔμμεναι ἄμμιν ἔφασκεν.
<hom.od 12.276>	ἀλλὰ παρὲξ τὴν νῆσον ἐλαύνετε νῆα μέλαιναν.’

<hom.od 12.277>	“ὣς ἐφάμην, τοῖσιν δὲ κατεκλάσθη φίλον ἦτορ.
<hom.od 12.278>	αὐτίκα δ' Εὐρύλοχος στυγερῷ μ' ἠμείβετο μύθῳ:

<hom.od 12.279>	“‘σχέτλιός εἰς, ̓Οδυσεῦ: περί τοι μένος, οὐδέ τι γυῖα
<hom.od 12.280>	κάμνεις: ἦ ῥά νυ σοί γε σιδήρεα πάντα τέτυκται,
<hom.od 12.281>	ὅς ῥ' ἑτάρους καμάτῳ ἁδηκότας ἠδὲ καὶ ὕπνῳ
<hom.od 12.282>	οὐκ ἐάᾳς γαίης ἐπιβήμεναι, ἔνθα κεν αὖτε
<hom.od 12.283>	νήσῳ ἐν ἀμφιρύτῃ λαρὸν τετυκοίμεθα δόρπον,
<hom.od 12.284>	ἀλλ' αὔτως διὰ νύκτα θοὴν ἀλάλησθαι ἄνωγας
<hom.od 12.285>	νήσου ἀποπλαγχθέντας ἐν ἠεροειδέι πόντῳ.
<hom.od 12.286>	ἐκ νυκτῶν δ' ἄνεμοι χαλεποί, δηλήματα νηῶν,
<hom.od 12.287>	γίγνονται: πῇ κέν τις ὑπεκφύγοι αἰπὺν ὄλεθρον,
<hom.od 12.288>	ἤν πως ἐξαπίνης ἔλθῃ ἀνέμοιο θύελλα,
<hom.od 12.289>	ἢ Νότου ἢ Ζεφύροιο δυσαέος, οἵ τε μάλιστα
<hom.od 12.290>	νῆα διαρραίουσι θεῶν ἀέκητι ἀνάκτων.
<hom.od 12.291>	ἀλλ' ἦ τοι νῦν μὲν πειθώμεθα νυκτὶ μελαίνῃ
<hom.od 12.292>	δόρπον θ' ὁπλισόμεσθα θοῇ παρὰ νηὶ μένοντες,
<hom.od 12.293>	ἠῶθεν δ' ἀναβάντες ἐνήσομεν εὐρέι πόντῳ.’

<hom.od 12.294>	“ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.
<hom.od 12.295>	καὶ τότε δὴ γίγνωσκον ὃ δὴ κακὰ μήδετο δαίμων,
<hom.od 12.296>	καί μιν φωνήσας ἔπεα πτερόεντα προσηύδων:

<hom.od 12.297>	“Εὐρύλοχ', ἦ μάλα δή με βιάζετε μοῦνον ἐόντα.
<hom.od 12.298>	ἀλλ' ἄγε νῦν μοι πάντες ὀμόσσατε καρτερὸν ὅρκον:
<hom.od 12.299>	εἴ κέ τιν' ἠὲ βοῶν ἀγέλην ἢ πῶυ μέγ' οἰῶν
<hom.od 12.300>	εὕρωμεν,  μή πού τις ἀτασθαλίῃσι κακῇσιν
<hom.od 12.301>	ἢ βοῦν ἠέ τι μῆλον ἀποκτάνῃ: ἀλλὰ ἕκηλοι
<hom.od 12.302>	ἐσθίετε βρώμην, τὴν ἀθανάτη πόρε Κίρκη.’

<hom.od 12.303>	“ὣς ἐφάμην, οἱ δ' αὐτίκ' ἀπώμνυον, ὡς ἐκέλευον.
<hom.od 12.304>	αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,
<hom.od 12.305>	στήσαμεν ἐν λιμένι γλαφυρῷ ἐυεργέα νῆα
<hom.od 12.306>	ἄγχ' ὕδατος γλυκεροῖο, καὶ ἐξαπέβησαν ἑταῖροι
<hom.od 12.307>	νηός, ἔπειτα δὲ δόρπον ἐπισταμένως τετύκοντο.
<hom.od 12.308>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 12.309>	μνησάμενοι δὴ ἔπειτα φίλους ἔκλαιον ἑταίρους,
<hom.od 12.310>	οὓς ἔφαγε Σκύλλη γλαφυρῆς ἐκ νηὸς ἑλοῦσα:
<hom.od 12.311>	κλαιόντεσσι δὲ τοῖσιν ἐπήλυθε νήδυμος ὕπνος.
<hom.od 12.312>	ἦμος δὲ τρίχα νυκτὸς ἔην, μετὰ δ' ἄστρα βεβήκει,
<hom.od 12.313>	ὦρσεν ἔπι ζαῆν ἄνεμον νεφεληγερέτα Ζεὺς
<hom.od 12.314>	λαίλαπι θεσπεσίῃ, σὺν δὲ νεφέεσσι κάλυψε
<hom.od 12.315>	γαῖαν ὁμοῦ καὶ πόντον: ὀρώρει δ' οὐρανόθεν νύξ.
<hom.od 12.316>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 12.317>	νῆα μὲν ὡρμίσαμεν κοῖλον σπέος εἰσερύσαντες.
<hom.od 12.318>	ἔνθα δ' ἔσαν νυμφέων καλοὶ χοροὶ ἠδὲ θόωκοι:
<hom.od 12.319>	καὶ τότ' ἐγὼν ἀγορὴν θέμενος μετὰ μῦθον ἔειπον:

<hom.od 12.320>	“ὦ φίλοι,  ἐν γὰρ νηὶ θοῇ βρῶσίς τε πόσις τε
<hom.od 12.321>	ἔστιν, τῶν δὲ βοῶν ἀπεχώμεθα, μή τι πάθωμεν:
<hom.od 12.322>	δεινοῦ γὰρ θεοῦ αἵδε βόες καὶ ἴφια μῆλα,
<hom.od 12.323>	̓Ηελίου, ὃς πάντ' ἐφορᾷ καὶ πάντ' ἐπακούει.’

<hom.od 12.324>	“ὣς ἐφάμην, τοῖσιν δ' ἐπεπείθετο θυμὸς ἀγήνωρ.
<hom.od 12.325>	μῆνα δὲ πάντ' ἄλληκτος ἄη Νότος,  οὐδέ τις ἄλλος
<hom.od 12.326>	γίγνετ' ἔπειτ' ἀνέμων εἰ μὴ Εὖρός τε Νότος τε.

<hom.od 12.327>	“οἱ δ' ἧος μὲν σῖτον ἔχον καὶ οἶνον ἐρυθρόν,
<hom.od 12.328>	τόφρα βοῶν ἀπέχοντο λιλαιόμενοι βιότοιο.
<hom.od 12.329>	ἀλλ' ὅτε δὴ νηὸς ἐξέφθιτο ἤια πάντα,
<hom.od 12.330>	καὶ δὴ ἄγρην ἐφέπεσκον ἀλητεύοντες ἀνάγκῃ,
<hom.od 12.331>	ἰχθῦς ὄρνιθάς τε, φίλας ὅ τι χεῖρας ἵκοιτο,
<hom.od 12.332>	γναμπτοῖς ἀγκίστροισιν, ἔτειρε δὲ γαστέρα λιμός:
<hom.od 12.333>	δὴ τότ' ἐγὼν ἀνὰ νῆσον ἀπέστιχον, ὄφρα θεοῖσιν
<hom.od 12.334>	εὐξαίμην, εἴ τίς μοι ὁδὸν φήνειε νέεσθαι.
<hom.od 12.335>	ἀλλ' ὅτε δὴ διὰ νήσου ἰὼν ἤλυξα ἑταίρους,
<hom.od 12.336>	χεῖρας νιψάμενος, ὅθ' ἐπὶ σκέπας ἦν ἀνέμοιο,
<hom.od 12.337>	ἠρώμην πάντεσσι θεοῖς οἳ ̓́Ολυμπον ἔχουσιν:
<hom.od 12.338>	οἱ δ' ἄρα μοι γλυκὺν ὕπνον ἐπὶ βλεφάροισιν ἔχευαν.
<hom.od 12.339>	Εὐρύλοχος δ' ἑτάροισι κακῆς ἐξήρχετο βουλῆς:

<hom.od 12.340>	“‘κέκλυτέ μευ μύθων κακά περ πάσχοντες ἑταῖροι.
<hom.od 12.341>	πάντες μὲν στυγεροὶ θάνατοι δειλοῖσι βροτοῖσι,
<hom.od 12.342>	λιμῷ δ' οἴκτιστον θανέειν καὶ πότμον ἐπισπεῖν.
<hom.od 12.343>	ἀλλ' ἄγετ', ̓Ηελίοιο βοῶν ἐλάσαντες ἀρίστας
<hom.od 12.344>	ῥέξομεν ἀθανάτοισι, τοὶ οὐρανὸν εὐρὺν ἔχουσιν.
<hom.od 12.345>	εἰ δέ κεν εἰς ̓Ιθάκην ἀφικοίμεθα,  πατρίδα γαῖαν,
<hom.od 12.346>	αἶψά κεν ̓Ηελίῳ ̔Υπερίονι πίονα νηὸν
<hom.od 12.347>	τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.
<hom.od 12.348>	εἰ δὲ χολωσάμενός τι βοῶν ὀρθοκραιράων
<hom.od 12.349>	νῆ' ἐθέλῃ ὀλέσαι, ἐπὶ δ' ἕσπωνται θεοὶ ἄλλοι,
<hom.od 12.350>	βούλομ' ἅπαξ πρὸς κῦμα χανὼν ἀπὸ θυμὸν ὀλέσσαι,
<hom.od 12.351>	ἢ δηθὰ στρεύγεσθαι ἐὼν ἐν νήσῳ ἐρήμῃ.’

<hom.od 12.352>	“‘ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.
<hom.od 12.353>	αὐτίκα δ' ̓Ηελίοιο βοῶν ἐλάσαντες ἀρίστας
<hom.od 12.354>	ἐγγύθεν, οὐ γὰρ τῆλε νεὸς κυανοπρῴροιο
<hom.od 12.355>	βοσκέσκονθ' ἕλικες καλαὶ βόες εὐρυμέτωποι:
<hom.od 12.356>	τὰς δὲ περίστησάν τε καὶ εὐχετόωντο θεοῖσιν,
<hom.od 12.357>	φύλλα δρεψάμενοι τέρενα δρυὸς ὑψικόμοιο:
<hom.od 12.358>	οὐ γὰρ ἔχον κρῖ λευκὸν ἐυσσέλμου ἐπὶ νηός.
<hom.od 12.359>	αὐτὰρ ἐπεί ῥ' εὔξαντο καὶ ἔσφαξαν καὶ ἔδειραν,
<hom.od 12.360>	μηρούς τ' ἐξέταμον κατά τε κνίσῃ ἐκάλυψαν
<hom.od 12.361>	δίπτυχα ποιήσαντες, ἐπ' αὐτῶν δ' ὠμοθέτησαν.
<hom.od 12.362>	οὐδ' εἶχον μέθυ λεῖψαι ἐπ' αἰθομένοις ἱεροῖσιν,
<hom.od 12.363>	ἀλλ' ὕδατι σπένδοντες ἐπώπτων ἔγκατα πάντα.
<hom.od 12.364>	αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,
<hom.od 12.365>	μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν.
<hom.od 12.366>	καὶ τότε μοι βλεφάρων ἐξέσσυτο νήδυμος ὕπνος,
<hom.od 12.367>	βῆν δ' ἰέναι ἐπὶ νῆα θοὴν καὶ θῖνα θαλάσσης.
<hom.od 12.368>	ἀλλ' ὅτε δὴ σχεδὸν ἦα κιὼν νεὸς ἀμφιελίσσης,
<hom.od 12.369>	καὶ τότε με κνίσης ἀμφήλυθεν ἡδὺς ἀυτμή.
<hom.od 12.370>	οἰμώξας δὲ θεοῖσι μέγ' ἀθανάτοισι γεγώνευν:

<hom.od 12.371>	“Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,
<hom.od 12.372>	ἦ με μάλ' εἰς ἄτην κοιμήσατε νηλέι ὕπνῳ.
<hom.od 12.373>	οἱ δ' ἕταροι μέγα ἔργον ἐμητίσαντο μένοντες.’

<hom.od 12.374>	“ὠκέα δ' ̓Ηελίῳ ̔Υπερίονι ἄγγελος ἦλθε
<hom.od 12.375>	Λαμπετίη τανύπεπλος,  ὅ οἱ βόας ἔκταμεν ἡμεῖς.
<hom.od 12.376>	αὐτίκα δ' ἀθανάτοισι μετηύδα χωόμενος κῆρ:

<hom.od 12.377>	“Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,
<hom.od 12.378>	τῖσαι δὴ ἑτάρους Λαερτιάδεω ̓Οδυσῆος,
<hom.od 12.379>	οἵ μευ βοῦς ἔκτειναν ὑπέρβιον, ᾗσιν ἐγώ γε
<hom.od 12.380>	χαίρεσκον μὲν ἰὼν εἰς οὐρανὸν ἀστερόεντα,
<hom.od 12.381>	ἠδ' ὁπότ' ἂψ ἐπὶ γαῖαν ἀπ' οὐρανόθεν προτραποίμην.
<hom.od 12.382>	εἰ δέ μοι οὐ τίσουσι βοῶν ἐπιεικέ' ἀμοιβήν,
<hom.od 12.383>	δύσομαι εἰς ̓Αίδαο καὶ ἐν νεκύεσσι φαείνω.’

<hom.od 12.384>	“τὸν δ' ἀπαμειβόμενος προσέφη νεφεληγερέτα Ζεύς:
<hom.od 12.385>	“̓Ηέλι',  ἦ τοι μὲν σὺ μετ' ἀθανάτοισι φάεινε
<hom.od 12.386>	καὶ θνητοῖσι βροτοῖσιν ἐπὶ ζείδωρον ἄρουραν:
<hom.od 12.387>	τῶν δέ κ' ἐγὼ τάχα νῆα θοὴν ἀργῆτι κεραυνῷ
<hom.od 12.388>	τυτθὰ βαλὼν κεάσαιμι μέσῳ ἐνὶ οἴνοπι πόντῳ.

<hom.od 12.389>	“ταῦτα δ' ἐγὼν ἤκουσα Καλυψοῦς ἠυκόμοιο:
<hom.od 12.390>	ἡ δ' ἔφη ̔Ερμείαο διακτόρου αὐτὴ ἀκοῦσαι.

<hom.od 12.391>	“αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,
<hom.od 12.392>	νείκεον ἄλλοθεν ἄλλον ἐπισταδόν, οὐδέ τι μῆχος
<hom.od 12.393>	εὑρέμεναι δυνάμεσθα, βόες δ' ἀποτέθνασαν ἤδη.
<hom.od 12.394>	τοῖσιν δ' αὐτίκ' ἔπειτα θεοὶ τέραα προύφαινον:
<hom.od 12.395>	εἷρπον μὲν ῥινοί,  κρέα δ' ἀμφ' ὀβελοῖσι μεμύκει,
<hom.od 12.396>	ὀπταλέα τε καὶ ὠμά, βοῶν δ' ὣς γίγνετο φωνή.

<hom.od 12.397>	“ἑξῆμαρ μὲν ἔπειτα ἐμοὶ ἐρίηρες ἑταῖροι
<hom.od 12.398>	δαίνυντ' ̓Ηελίοιο βοῶν ἐλάσαντες ἀρίστας:
<hom.od 12.399>	ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,
<hom.od 12.400>	καὶ τότ' ἔπειτ' ἄνεμος μὲν ἐπαύσατο λαίλαπι θύων,
<hom.od 12.401>	ἡμεῖς δ' αἶψ' ἀναβάντες ἐνήκαμεν εὐρέι πόντῳ,
<hom.od 12.402>	ἱστὸν στησάμενοι ἀνά θ' ἱστία λεύκ' ἐρύσαντες.

<hom.od 12.403>	“ἀλλ' ὅτε δὴ τὴν νῆσον ἐλείπομεν, οὐδέ τις ἄλλη
<hom.od 12.404>	φαίνετο γαιάων, ἀλλ' οὐρανὸς ἠδὲ θάλασσα,
<hom.od 12.405>	δὴ τότε κυανέην νεφέλην ἔστησε Κρονίων
<hom.od 12.406>	νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.
<hom.od 12.407>	ἡ δ' ἔθει οὐ μάλα πολλὸν ἐπὶ χρόνον: αἶψα γὰρ ἦλθε
<hom.od 12.408>	κεκληγὼς Ζέφυρος μεγάλῃ σὺν λαίλαπι θύων,
<hom.od 12.409>	ἱστοῦ δὲ προτόνους ἔρρηξ' ἀνέμοιο θύελλα
<hom.od 12.410>	ἀμφοτέρους: ἱστὸς δ' ὀπίσω πέσεν,  ὅπλα τε πάντα
<hom.od 12.411>	εἰς ἄντλον κατέχυνθ'. ὁ δ' ἄρα πρυμνῇ ἐνὶ νηὶ
<hom.od 12.412>	πλῆξε κυβερνήτεω κεφαλήν, σὺν δ' ὀστέ' ἄραξε
<hom.od 12.413>	πάντ' ἄμυδις κεφαλῆς: ὁ δ' ἄρ' ἀρνευτῆρι ἐοικὼς
<hom.od 12.414>	κάππες' ἀπ' ἰκριόφιν, λίπε δ' ὀστέα θυμὸς ἀγήνωρ.
<hom.od 12.415>	Ζεὺς δ' ἄμυδις βρόντησε καὶ ἔμβαλε νηὶ κεραυνόν:
<hom.od 12.416>	ἡ δ' ἐλελίχθη πᾶσα Διὸς πληγεῖσα κεραυνῷ,
<hom.od 12.417>	ἐν δὲ θεείου πλῆτο, πέσον δ' ἐκ νηὸς ἑταῖροι.
<hom.od 12.418>	οἱ δὲ κορώνῃσιν ἴκελοι περὶ νῆα μέλαιναν
<hom.od 12.419>	κύμασιν ἐμφορέοντο, θεὸς δ' ἀποαίνυτο νόστον.
<hom.od 12.420>	αὐτὰρ ἐγὼ διὰ νηὸς ἐφοίτων,  ὄφρ' ἀπὸ τοίχους
<hom.od 12.421>	λῦσε κλύδων τρόπιος, τὴν δὲ ψιλὴν φέρε κῦμα,
<hom.od 12.422>	ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ' αὐτῷ
<hom.od 12.423>	ἐπίτονος βέβλητο, βοὸς ῥινοῖο τετευχώς:
<hom.od 12.424>	τῷ ῥ' ἄμφω συνέεργον, ὁμοῦ τρόπιν ἠδὲ καὶ ἱστόν,
<hom.od 12.425>	ἑζόμενος δ' ἐπὶ τοῖς φερόμην ὀλοοῖς ἀνέμοισιν.

<hom.od 12.426>	“ἔνθ' ἦ τοι Ζέφυρος μὲν ἐπαύσατο λαίλαπι θύων,
<hom.od 12.427>	ἦλθε δ' ἐπὶ Νότος ὦκα, φέρων ἐμῷ ἄλγεα θυμῷ,
<hom.od 12.428>	ὄφρ' ἔτι τὴν ὀλοὴν ἀναμετρήσαιμι Χάρυβδιν.
<hom.od 12.429>	παννύχιος φερόμην, ἅμα δ' ἠελίῳ ἀνιόντι
<hom.od 12.430>	ἦλθον ἐπὶ Σκύλλης σκόπελον δεινήν τε Χάρυβδιν.
<hom.od 12.431>	ἡ μὲν ἀνερροίβδησε θαλάσσης ἁλμυρὸν ὕδωρ:
<hom.od 12.432>	αὐτὰρ ἐγὼ ποτὶ μακρὸν ἐρινεὸν ὑψός' ἀερθείς,
<hom.od 12.433>	τῷ προσφὺς ἐχόμην ὡς νυκτερίς. οὐδέ πῃ εἶχον
<hom.od 12.434>	οὔτε στηρίξαι ποσὶν ἔμπεδον οὔτ' ἐπιβῆναι:
<hom.od 12.435>	ῥίζαι γὰρ ἑκὰς εἶχον, ἀπήωροι δ' ἔσαν ὄζοι,
<hom.od 12.436>	μακροί τε μεγάλοι τε, κατεσκίαον δὲ Χάρυβδιν.
<hom.od 12.437>	νωλεμέως δ' ἐχόμην, ὄφρ' ἐξεμέσειεν ὀπίσσω
<hom.od 12.438>	ἱστὸν καὶ τρόπιν αὖτις: ἐελδομένῳ δέ μοι ἦλθον
<hom.od 12.439>	ὄψ': ἦμος δ' ἐπὶ δόρπον ἀνὴρ ἀγορῆθεν ἀνέστη
<hom.od 12.440>	κρίνων νείκεα πολλὰ δικαζομένων αἰζηῶν,
<hom.od 12.441>	τῆμος δὴ τά γε δοῦρα Χαρύβδιος ἐξεφαάνθη.
<hom.od 12.442>	ἧκα δ' ἐγὼ καθύπερθε πόδας καὶ χεῖρε φέρεσθαι,
<hom.od 12.443>	μέσσῳ δ' ἐνδούπησα παρὲξ περιμήκεα δοῦρα,
<hom.od 12.444>	ἑζόμενος δ' ἐπὶ τοῖσι διήρεσα χερσὶν ἐμῇσι.
<hom.od 12.445>	Σκύλλην δ' οὐκέτ' ἔασε πατὴρ ἀνδρῶν τε θεῶν τε
<hom.od 12.446>	εἰσιδέειν: οὐ γάρ κεν ὑπέκφυγον αἰπὺν ὄλεθρον.

<hom.od 12.447>	“ἔνθεν δ' ἐννῆμαρ φερόμην, δεκάτῃ δέ με νυκτὶ
<hom.od 12.448>	νῆσον ἐς ̓Ωγυγίην πέλασαν θεοί, ἔνθα Καλυψὼ
<hom.od 12.449>	ναίει ἐυπλόκαμος, δεινὴ θεὸς αὐδήεσσα,
<hom.od 12.450>	ἥ μ' ἐφίλει τ' ἐκόμει τε.  τί τοι τάδε μυθολογεύω;
<hom.od 12.451>	ἤδη γάρ τοι χθιζὸς ἐμυθεόμην ἐνὶ οἴκῳ
<hom.od 12.452>	σοί τε καὶ ἰφθίμῃ ἀλόχῳ: ἐχθρὸν δέ μοί ἐστιν
<hom.od 12.453>	αὖτις ἀριζήλως εἰρημένα μυθολογεύειν.”

