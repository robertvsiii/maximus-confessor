<hom.od 17.1>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 17.2>	δὴ τότ' ἔπειθ' ὑπὸ ποσσὶν ἐδήσατο καλὰ πέδιλα
<hom.od 17.3>	Τηλέμαχος, φίλος υἱὸς ̓Οδυσσῆος θείοιο,
<hom.od 17.4>	εἵλετο δ' ἄλκιμον ἔγχος, ὅ οἱ παλάμηφιν ἀρήρει,
<hom.od 17.5>	ἄστυδε ἱέμενος,  καὶ ἑὸν προσέειπε συβώτην:

<hom.od 17.6>	“ἄττ', ἦ τοι μὲν ἐγὼν εἶμ' ἐς πόλιν, ὄφρα με μήτηρ
<hom.od 17.7>	ὄψεται: οὐ γάρ μιν πρόσθεν παύσεσθαι ὀί̈ω
<hom.od 17.8>	κλαυθμοῦ τε στυγεροῖο γόοιό τε δακρυόεντος,
<hom.od 17.9>	πρίν γ' αὐτόν με ἴδηται: ἀτὰρ σοί γ' ὧδ' ἐπιτέλλω.
<hom.od 17.10>	τὸν ξεῖνον δύστηνον ἄγ' ἐς πόλιν,  ὄφρ' ἂν ἐκεῖθι
<hom.od 17.11>	δαῖτα πτωχεύῃ: δώσει δέ οἱ ὅς κ' ἐθέλῃσι
<hom.od 17.12>	πύρνον καὶ κοτύλην: ἐμὲ δ' οὔ πως ἔστιν ἅπαντας
<hom.od 17.13>	ἀνθρώπους ἀνέχεσθαι, ἔχοντά περ ἄλγεα θυμῷ:
<hom.od 17.14>	ὁ ξεῖνος δ' εἴ περ μάλα μηνίει, ἄλγιον αὐτῷ
<hom.od 17.15>	ἔσσεται: ἦ γὰρ ἐμοὶ φίλ' ἀληθέα μυθήσασθαι.”

<hom.od 17.16>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 17.17>	“ὦ φίλος, οὐδέ τοι αὐτὸς ἐρύκεσθαι μενεαίνω:
<hom.od 17.18>	πτωχῷ βέλτερόν ἐστι κατὰ πτόλιν ἠὲ κατ' ἀγροὺς
<hom.od 17.19>	δαῖτα πτωχεύειν: δώσει δέ μοι ὅς κ' ἐθέλῃσιν.
<hom.od 17.20>	οὐ γὰρ ἐπὶ σταθμοῖσι μένειν ἔτι τηλίκος εἰμί,
<hom.od 17.21>	ὥστ' ἐπιτειλαμένῳ σημάντορι πάντα πιθέσθαι.
<hom.od 17.22>	ἀλλ' ἔρχευ: ἐμὲ δ' ἄξει ἀνὴρ ὅδε, τὸν σὺ κελεύεις,
<hom.od 17.23>	αὐτίκ' ἐπεί κε πυρὸς θερέω ἀλέη τε γένηται.
<hom.od 17.24>	αἰνῶς γὰρ τάδε εἵματ' ἔχω κακά: μή με δαμάσσῃ
<hom.od 17.25>	στίβη ὑπηοίη: ἕκαθεν δέ τε ἄστυ φάτ' εἶναι.”

<hom.od 17.26>	ὣς φάτο, Τηλέμαχος δὲ διὰ σταθμοῖο βεβήκει,
<hom.od 17.27>	κραιπνὰ ποσὶ προβιβάς, κακὰ δὲ μνηστῆρσι φύτευεν.
<hom.od 17.28>	αὐτὰρ ἐπεί ῥ' ἵκανε δόμους εὖ ναιετάοντας,
<hom.od 17.29>	ἔγχος μέν ῥ' ἔστησε φέρων πρὸς κίονα μακρήν,
<hom.od 17.30>	αὐτὸς δ' εἴσω ἴεν καὶ ὑπέρβη λάϊνον οὐδόν.

<hom.od 17.31>	τὸν δὲ πολὺ πρώτη εἶδε τροφὸς Εὐρύκλεια,
<hom.od 17.32>	κώεα καστορνῦσα θρόνοις ἔνι δαιδαλέοισι,
<hom.od 17.33>	δακρύσασα δ' ἔπειτ' ἰθὺς κίεν: ἀμφὶ δ' ἄρ' ἄλλαι
<hom.od 17.34>	δμῳαὶ ̓Οδυσσῆος ταλασίφρονος ἠγερέθοντο,
<hom.od 17.35>	καὶ κύνεον ἀγαπαζόμεναι κεφαλήν τε καὶ ὤμους.

<hom.od 17.36>	ἡ δ' ἴεν ἐκ θαλάμοιο περίφρων Πηνελόπεια,
<hom.od 17.37>	̓Αρτέμιδι ἰκέλη ἠὲ χρυσέῃ ̓Αφροδίτῃ,
<hom.od 17.38>	ἀμφὶ δὲ παιδὶ φίλῳ βάλε πήχεε δακρύσασα,
<hom.od 17.39>	κύσσε δέ μιν κεφαλήν τε καὶ ἄμφω φάεα καλά,
<hom.od 17.40>	καί ῥ' ὀλοφυρομένη ἔπεα πτερόεντα προσηύδα:

<hom.od 17.41>	“ἦλθες, Τηλέμαχε, γλυκερὸν φάος. οὔ ς' ἔτ' ἐγώ γε
<hom.od 17.42>	ὄψεσθαι ἐφάμην, ἐπεὶ ᾤχεο νηὶ̈ Πύλονδε
<hom.od 17.43>	λάθρη, ἐμεῦ ἀέκητι, φίλου μετὰ πατρὸς ἀκουήν.
<hom.od 17.44>	ἀλλ' ἄγε μοι κατάλεξον ὅπως ἤντησας ὀπωπῆς.”
<hom.od 17.45>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 17.46>	“μῆτερ ἐμή, μή μοι γόον ὄρνυθι μηδέ μοι ἦτορ
<hom.od 17.47>	ἐν στήθεσσιν ὄρινε φυγόντι περ αἰπὺν ὄλεθρον:
<hom.od 17.48>	ἀλλ' ὑδρηναμένη, καθαρὰ χροὶ̈ εἵμαθ' ἑλοῦσα,
<hom.od 17.49>	εἰς ὑπερῷ' ἀναβᾶσα σὺν ἀμφιπόλοισι γυναιξὶν
<hom.od 17.50>	εὔχεο πᾶσι θεοῖσι τεληέσσας ἑκατόμβας
<hom.od 17.51>	ῥέξειν, αἴ κέ ποθι Ζεὺς ἄντιτα ἔργα τελέσσῃ.
<hom.od 17.52>	αὐτὰρ ἐγὼν ἀγορὴν ἐσελεύσομαι, ὄφρα καλέσσω
<hom.od 17.53>	ξεῖνον, ὅτις μοι κεῖθεν ἅμ' ἕσπετο δεῦρο κιόντι.
<hom.od 17.54>	τὸν μὲν ἐγὼ προὔπεμψα σὺν ἀντιθέοις ἑτάροισι,
<hom.od 17.55>	Πείραιον δέ μιν ἠνώγεα προτὶ οἶκον ἄγοντα
<hom.od 17.56>	ἐνδυκέως φιλέειν καὶ τιέμεν, εἰς ὅ κεν ἔλθω.”

<hom.od 17.57>	ὣς ἄρ' ἐφώνησεν, τῇ δ' ἄπτερος ἔπλετο μῦθος.
<hom.od 17.58>	ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα,
<hom.od 17.59>	εὔχετο πᾶσι θεοῖσι τεληέσσας ἑκατόμβας
<hom.od 17.60>	ῥέξειν,  αἴ κέ ποθι Ζεὺς ἄντιτα ἔργα τελέσσῃ.

<hom.od 17.61>	Τηλέμαχος δ' ἄρ' ἔπειτα διὲκ μεγάροιο βεβήκει
<hom.od 17.62>	ἔγχος ἔχων: ἅμα τῷ γε δύω κύνες  ἀργοὶ ἕποντο.
<hom.od 17.63>	θεσπεσίην δ' ἄρα τῷ γε χάριν κατέχευεν ̓Αθήνη:
<hom.od 17.64>	τὸν δ' ἄρα πάντες λαοὶ ἐπερχόμενον θηεῦντο.
<hom.od 17.65>	ἀμφὶ δέ μιν μνηστῆρες ἀγήνορες ἠγερέθοντο
<hom.od 17.66>	ἔσθλ' ἀγορεύοντες, κακὰ δὲ φρεσὶ βυσσοδόμευον.
<hom.od 17.67>	αὐτὰρ ὁ τῶν μὲν ἔπειτα ἀλεύατο πουλὺν ὅμιλον,
<hom.od 17.68>	ἀλλ' ἵνα Μέντωρ ἧστο καὶ ̓́Αντιφος ἠδ' ̔Αλιθέρσης,
<hom.od 17.69>	οἵ τε οἱ ἐξ ἀρχῆς πατρώϊοι ἦσαν ἑταῖροι,
<hom.od 17.70>	ἔνθα καθέζετ' ἰών: τοὶ δ' ἐξερέεινον ἕκαστα.
<hom.od 17.71>	τοῖσι δὲ Πείραιος δουρικλυτὸς ἐγγύθεν ἦλθεν
<hom.od 17.72>	ξεῖνον ἄγων ἀγορήνδε διὰ πτόλιν: οὐδ' ἄρ' ἔτι δὴν
<hom.od 17.73>	Τηλέμαχος ξείνοιο ἑκὰς τράπετ', ἀλλὰ παρέστη.
<hom.od 17.74>	τὸν καὶ Πείραιος πρότερος πρὸς μῦθον ἔειπε:

<hom.od 17.75>	“Τηλέμαχ', αἶψ' ὄτρυνον ἐμὸν ποτὶ δῶμα γυναῖκας,
<hom.od 17.76>	ὥς τοι δῶρ' ἀποπέμψω,  ἅ τοι Μενέλαος ἔδωκε.”

<hom.od 17.77>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 17.78>	“Πείραι', οὐ γάρ τ' ἴδμεν ὅπως ἔσται τάδε ἔργα.
<hom.od 17.79>	εἴ κεν ἐμὲ μνηστῆρες ἀγήνορες ἐν μεγάροισι
<hom.od 17.80>	λάθρη κτείναντες πατρώϊα πάντα δάσωνται,
<hom.od 17.81>	αὐτὸν ἔχοντά σε βούλομ' ἐπαυρέμεν, ἤ τινα τῶνδε:
<hom.od 17.82>	εἰ δέ κ' ἐγὼ τούτοισι φόνον καὶ κῆρα φυτεύσω,
<hom.od 17.83>	δὴ τότε μοι χαίροντι φέρειν πρὸς δώματα χαίρων.”

<hom.od 17.84>	ὣς εἰπὼν ξεῖνον ταλαπείριον ἦγεν ἐς οἶκον.
<hom.od 17.85>	αὐτὰρ ἐπεί ῥ' ἵκοντο δόμους εὖ ναιετάοντας,
<hom.od 17.86>	χλαίνας μὲν κατέθεντο κατὰ κλισμούς τε θρόνους τε,
<hom.od 17.87>	ἐς δ' ἀσαμίνθους βάντες ἐϋξέστας λούσαντο.
<hom.od 17.88>	τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,
<hom.od 17.89>	ἀμφὶ δ' ἄρα χλαίνας οὔλας βάλον ἠδὲ χιτῶνας,
<hom.od 17.90>	ἔκ ῥ' ἀσαμίνθων βάντες ἐπὶ κλισμοῖσι καθῖζον.
<hom.od 17.91>	χέρνιβα δ' ἀμφίπολος προχόῳ ἐπέχευε φέρουσα
<hom.od 17.92>	καλῇ χρυσείῃ, ὑπὲρ ἀργυρέοιο λέβητος,
<hom.od 17.93>	νίψασθαι: παρὰ δὲ ξεστὴν ἐτάνυσσε τράπεζαν.
<hom.od 17.94>	σῖτον δ' αἰδοίη ταμίη παρέθηκε φέρουσα,
<hom.od 17.95>	εἴδατα πόλλ' ἐπιθεῖσα,  χαριζομένη παρεόντων.
<hom.od 17.96>	μήτηρ δ' ἀντίον ἷζε παρὰ σταθμὸν μεγάροιο
<hom.od 17.97>	κλισμῷ κεκλιμένη, λέπτ' ἠλάκατα στρωφῶσα.
<hom.od 17.98>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον,
<hom.od 17.99>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 17.100>	τοῖσι δὲ μύθων ἦρχε περίφρων Πηνελόπεια:

<hom.od 17.101>	“Τηλέμαχ', ἦ τοι ἐγὼν ὑπερώϊον εἰσαναβᾶσα
<hom.od 17.102>	λέξομαι εἰς εὐνήν, ἥ μοι στονόεσσα τέτυκται,
<hom.od 17.103>	αἰεὶ δάκρυς' ἐμοῖσι πεφυρμένη, ἐξ οὗ ̓Οδυσσεὺς
<hom.od 17.104>	ᾤχεθ' ἅμ' ̓Ατρεί̈δῃσιν ἐς ̓́Ιλιον: οὐδέ μοι ἔτλης,
<hom.od 17.105>	πρὶν ἐλθεῖν μνηστῆρας ἀγήνορας ἐς τόδε δῶμα,
<hom.od 17.106>	νόστον σοῦ πατρὸς σάφα εἰπέμεν, εἴ που ἄκουσας.”

<hom.od 17.107>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 17.108>	“τοιγὰρ ἐγώ τοι, μῆτερ, ἀληθείην καταλέξω.
<hom.od 17.109>	ᾠχόμεθ' ἔς τε Πύλον καὶ Νέστορα, ποιμένα λαῶν:
<hom.od 17.110>	δεξάμενος δέ με κεῖνος ἐν ὑψηλοῖσι δόμοισιν
<hom.od 17.111>	ἐνδυκέως ἐφίλει, ὡς εἴ τε πατὴρ ἑὸν υἱὸν
<hom.od 17.112>	ἐλθόντα χρόνιον νέον ἄλλοθεν: ὣς ἐμὲ κεῖνος
<hom.od 17.113>	ἐνδυκέως ἐκόμιζε σὺν υἱάσι κυδαλίμοισιν.
<hom.od 17.114>	αὐτὰρ ̓Οδυσσῆος ταλασίφρονος οὔ ποτ' ἔφασκεν,
<hom.od 17.115>	ζωοῦ οὐδὲ θανόντος,  ἐπιχθονίων τευ ἀκοῦσαι:
<hom.od 17.116>	ἀλλά μ' ἐς ̓Ατρεί̈δην, δουρικλειτὸν Μενέλαον,
<hom.od 17.117>	ἵπποισι προὔπεμψε καὶ ἅρμασι κολλητοῖσιν.
<hom.od 17.118>	ἔνθ' ἴδον ̓Αργείην ̔Ελένην, ἧς εἵνεκα πολλὰ
<hom.od 17.119>	̓Αργεῖοι Τρῶές τε θεῶν ἰότητι μόγησαν.
<hom.od 17.120>	εἴρετο δ' αὐτίκ' ἔπειτα βοὴν ἀγαθὸς Μενέλαος
<hom.od 17.121>	ὅττευ χρηί̈ζων ἱκόμην Λακεδαίμονα δῖαν:
<hom.od 17.122>	αὐτὰρ ἐγὼ τῷ πᾶσαν ἀληθείην κατέλεξα:
<hom.od 17.123>	καὶ τότε δή με ἔπεσσιν ἀμειβόμενος προσέειπεν:

<hom.od 17.124>	“ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ
<hom.od 17.125>	ἤθελον εὐνηθῆναι,  ἀνάλκιδες αὐτοὶ ἐόντες.
<hom.od 17.126>	ὡς δ' ὁπότ' ἐν ξυλόχῳ ἔλαφος κρατεροῖο λέοντος
<hom.od 17.127>	νεβροὺς κοιμήσασα νεηγενέας γαλαθηνοὺς
<hom.od 17.128>	κνημοὺς ἐξερέῃσι καὶ ἄγκεα ποιήεντα
<hom.od 17.129>	βοσκομένη, ὁ δ' ἔπειτα ἑὴν εἰσήλυθεν εὐνήν,
<hom.od 17.130>	ἀμφοτέροισι δὲ τοῖσιν ἀεικέα πότμον ἐφῆκεν,
<hom.od 17.131>	ὣς ̓Οδυσεὺς κείνοισιν ἀεικέα πότμον ἐφήσει.
<hom.od 17.132>	αἲ γάρ, Ζεῦ τε πάτερ καὶ ̓Αθηναίη καὶ ̓́Απολλον,
<hom.od 17.133>	τοῖος ἐὼν οἷός ποτ' ἐϋκτιμένῃ ἐνὶ Λέσβῳ
<hom.od 17.134>	ἐξ ἔριδος Φιλομηλεί̈δῃ ἐπάλαισεν ἀναστάς,
<hom.od 17.135>	κὰδ δ' ἔβαλε κρατερῶς,  κεχάροντο δὲ πάντες ̓Αχαιοί,
<hom.od 17.136>	τοῖος ἐὼν μνηστῆρσιν ὁμιλήσειεν ̓Οδυσσεύς:
<hom.od 17.137>	πάντες κ' ὠκύμοροί τε γενοίατο πικρόγαμοί τε.
<hom.od 17.138>	ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε
<hom.od 17.139>	ἄλλα παρὲξ εἴποιμι παρακλιδὸν οὐδ' ἀπατήσω,
<hom.od 17.140>	ἀλλὰ τὰ μέν μοι ἔειπε γέρων ἅλιος νημερτής,
<hom.od 17.141>	τῶν οὐδέν τοι ἐγὼ κρύψω ἔπος οὐδ' ἐπικεύσω.
<hom.od 17.142>	φῆ μιν ὅ γ' ἐν νήσῳ ἰδέειν κρατέρ' ἄλγε' ἔχοντα,
<hom.od 17.143>	νύμφης ἐν μεγάροισι Καλυψοῦς, ἥ μιν ἀνάγκῃ
<hom.od 17.144>	ἴσχει: ὁ δ' οὐ δύναται ἣν πατρίδα γαῖαν ἱκέσθαι.
<hom.od 17.145>	οὐ γάρ οἱ πάρα νῆες ἐπήρετμοι καὶ ἑταῖροι,
<hom.od 17.146>	οἵ κέν μιν πέμποιεν ἐπ' εὐρέα νῶτα θαλάσσης”

<hom.od 17.147>	“ὣς ἔφατ' ̓Ατρεί̈δης, δουρικλειτὸς Μενέλαος.
<hom.od 17.148>	ταῦτα τελευτήσας νεόμην: ἔδοσαν δέ μοι οὖρον
<hom.od 17.149>	ἀθάνατοι, τοί μ' ὦκα φίλην ἐς πατρίδ' ἔπεμψαν.”

<hom.od 17.150>	ὣς φάτο,  τῇ δ' ἄρα θυμὸν ἐνὶ στήθεσσιν ὄρινε.
<hom.od 17.151>	τοῖσι δὲ καὶ μετέειπε Θεοκλύμενος θεοειδής:

<hom.od 17.152>	“ὦ γύναι αἰδοίη Λαερτιάδεω ̓Οδυσῆος,
<hom.od 17.153>	ἦ τοι ὅ γ' οὐ σάφα οἶδεν, ἐμεῖο δὲ σύνθεο μῦθον:
<hom.od 17.154>	ἀτρεκέως γάρ σοι μαντεύσομαι οὐδ' ἐπικεύσω:
<hom.od 17.155>	ἴστω νῦν Ζεὺς πρῶτα θεῶν,  ξενίη τε τράπεζα
<hom.od 17.156>	ἱστίη τ' ̓Οδυσῆος ἀμύμονος, ἣν ἀφικάνω,
<hom.od 17.157>	ὡς ἦ τοι ̓Οδυσεὺς ἤδη ἐν πατρίδι γαίῃ,
<hom.od 17.158>	ἥμενος ἢ ἕρπων, τάδε πευθόμενος κακὰ ἔργα,
<hom.od 17.159>	ἔστιν, ἀτὰρ μνηστῆρσι κακὸν πάντεσσι φυτεύει:
<hom.od 17.160>	τοῖον ἐγὼν οἰωνὸν ἐϋσσέλμου ἐπὶ νηὸς
<hom.od 17.161>	ἥμενος ἐφρασάμην καὶ Τηλεμάχῳ ἐγεγώνευν.”

<hom.od 17.162>	τὸν δ' αὖτε προσέειπε περίφρων Πηνελόπεια:
<hom.od 17.163>	“αἲ γὰρ τοῦτο, ξεῖνε, ἔπος τετελεσμένον εἴη:
<hom.od 17.164>	τῷ κε τάχα γνοίης φιλότητά τε πολλά τε δῶρα
<hom.od 17.165>	ἐξ ἐμεῦ,  ὡς ἄν τίς σε συναντόμενος μακαρίζοι.”

<hom.od 17.166>	ὣς οἱ μὲν τοιαῦτα πρὸς ἀλλήλους ἀγόρευον,
<hom.od 17.167>	μνηστῆρες δὲ πάροιθεν ̓Οδυσσῆος μεγάροιο
<hom.od 17.168>	δίσκοισιν τέρποντο καὶ αἰγανέῃσιν ἱέντες,
<hom.od 17.169>	ἐν τυκτῷ δαπέδῳ, ὅθι περ πάρος ὕβριν ἔχοντες.
<hom.od 17.170>	ἀλλ' ὅτε δὴ δείπνηστος ἔην καὶ ἐπήλυθε μῆλα
<hom.od 17.171>	πάντοθεν ἐξ ἀγρῶν, οἱ δ' ἤγαγον οἳ τὸ πάρος περ,
<hom.od 17.172>	καὶ τότε δή σφιν ἔειπε Μέδων: ὃς γάρ ῥα μάλιστα
<hom.od 17.173>	ἥνδανε κηρύκων, καὶ σφιν παρεγίγνετο δαιτί:

<hom.od 17.174>	“κοῦροι, ἐπεὶ δὴ πάντες ἐτέρφθητε φρέν' ἀέθλοις,
<hom.od 17.175>	ἔρχεσθε πρὸς δώμαθ',  ἵν' ἐντυνώμεθα δαῖτα:
<hom.od 17.176>	οὐ μὲν γάρ τι χέρειον ἐν ὥρῃ δεῖπνον ἑλέσθαι.”

<hom.od 17.177>	ὣς ἔφαθ', οἱ δ' ἀνστάντες ἔβαν πείθοντό τε μύθῳ.
<hom.od 17.178>	αὐτὰρ ἐπεί ῥ' ἵκοντο δόμους εὖ ναιετάοντας,
<hom.od 17.179>	χλαίνας μὲν κατέθεντο κατὰ κλισμούς τε θρόνους τε,
<hom.od 17.180>	οἱ δ' ἱέρευον ὄϊς μεγάλους καὶ πίονας αἶγας,
<hom.od 17.181>	ἵρευον δὲ σύας σιάλους καὶ βοῦν ἀγελαίην,
<hom.od 17.182>	δαῖτ' ἐντυνόμενοι. τοὶ δ' ἐξ ἀγροῖο πόλινδε
<hom.od 17.183>	ὠτρύνοντ' ̓Οδυσεύς τ' ἰέναι καὶ δῖος ὑφορβός.
<hom.od 17.184>	τοῖσι δὲ μύθων ἦρχε συβώτης, ὄρχαμος ἀνδρῶν:

<hom.od 17.185>	“ξεῖν',  ἐπεὶ ἂρ δὴ ἔπειτα πόλινδ' ἰέναι μενεαίνεις
<hom.od 17.186>	σήμερον, ὡς ἐπέτελλεν ἄναξ ἐμός—ἦ ς' ἂν ἐγώ γε
<hom.od 17.187>	αὐτοῦ βουλοίμην σταθμῶν ῥυτῆρα λιπέσθαι:
<hom.od 17.188>	ἀλλὰ τὸν αἰδέομαι καὶ δείδια, μή μοι ὀπίσσω
<hom.od 17.189>	νεικείῃ: χαλεπαὶ δέ τ' ἀνάκτων εἰσὶν ὁμοκλαί—
<hom.od 17.190>	ἀλλ' ἄγε νῦν ἴομεν: δὴ γὰρ μέμβλωκε μάλιστα
<hom.od 17.191>	ἦμαρ, ἀτὰρ τάχα τοι ποτὶ ἕσπερα ῥίγιον ἔσται.”

<hom.od 17.192>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 17.193>	“γιγνώσκω, φρονέω: τά γε δὴ νοέοντι κελεύεις.
<hom.od 17.194>	ἀλλ' ἴομεν, σὺ δ' ἔπειτα διαμπερὲς ἡγεμόνευε.
<hom.od 17.195>	δὸς δέ μοι,  εἴ ποθί τοι ῥόπαλον τετμημένον ἐστίν,
<hom.od 17.196>	σκηρίπτεσθ', ἐπεὶ ἦ φατ' ἀρισφαλέ' ἔμμεναι οὐδόν.”

<hom.od 17.197>	ἦ ῥα καὶ ἀμφ' ὤμοισιν ἀεικέα βάλλετο πήρην,
<hom.od 17.198>	πυκνὰ ῥωγαλέην: ἐν δὲ στρόφος ἦεν ἀορτήρ:
<hom.od 17.199>	Εὔμαιος δ' ἄρα οἱ σκῆπτρον θυμαρὲς ἔδωκε.
<hom.od 17.200>	τὼ βήτην,  σταθμὸν δὲ κύνες καὶ βώτορες ἄνδρες
<hom.od 17.201>	ῥύατ' ὄπισθε μένοντες: ὁ δ' ἐς πόλιν ἦγεν ἄνακτα
<hom.od 17.202>	πτωχῷ λευγαλέῳ ἐναλίγκιον ἠδὲ γέροντι,
<hom.od 17.203>	σκηπτόμενον: τὰ δὲ λυγρὰ περὶ χροὶ̈ εἵματα ἕστο.

<hom.od 17.204>	ἀλλ' ὅτε δὴ στείχοντες ὁδὸν κάτα παιπαλόεσσαν
<hom.od 17.205>	ἄστεος ἐγγὺς ἔσαν καὶ ἐπὶ κρήνην ἀφίκοντο
<hom.od 17.206>	τυκτὴν καλλίροον, ὅθεν ὑδρεύοντο πολῖται,
<hom.od 17.207>	τὴν ποίης' ̓́Ιθακος καὶ Νήριτος ἠδὲ Πολύκτωρ:
<hom.od 17.208>	ἀμφὶ δ' ἄρ' αἰγείρων ὑδατοτρεφέων ἦν ἄλσος,
<hom.od 17.209>	πάντοσε κυκλοτερές, κατὰ δὲ ψυχρὸν ῥέεν ὕδωρ
<hom.od 17.210>	ὑψόθεν ἐκ πέτρης: βωμὸς δ' ἐφύπερθε τέτυκτο
<hom.od 17.211>	νυμφάων, ὅθι πάντες ἐπιρρέζεσκον ὁδῖται:
<hom.od 17.212>	ἔνθα σφέας ἐκίχαν' υἱὸς Δολίοιο Μελανθεὺς
<hom.od 17.213>	αἶγας ἄγων, αἳ πᾶσι μετέπρεπον αἰπολίοισι,
<hom.od 17.214>	δεῖπνον μνηστήρεσσι: δύω δ' ἅμ' ἕποντο νομῆες.
<hom.od 17.215>	τοὺς δὲ ἰδὼν νείκεσσεν ἔπος τ' ἔφατ' ἔκ τ' ὀνόμαζεν,
<hom.od 17.216>	ἔκπαγλον καὶ ἀεικές: ὄρινε δὲ κῆρ ̓Οδυσῆος:

<hom.od 17.217>	“νῦν μὲν δὴ μάλα πάγχυ κακὸς κακὸν ἡγηλάζει,
<hom.od 17.218>	ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.
<hom.od 17.219>	πῇ δὴ τόνδε μολοβρὸν ἄγεις, ἀμέγαρτε συβῶτα,
<hom.od 17.220>	πτωχὸν ἀνιηρόν δαιτῶν ἀπολυμαντῆρα;
<hom.od 17.221>	ὃς πολλῇς φλιῇσι παραστὰς θλίψεται ὤμους,
<hom.od 17.222>	αἰτίζων ἀκόλους, οὐκ ἄορας οὐδὲ λέβητας:
<hom.od 17.223>	τόν κ' εἴ μοι δοίης σταθμῶν ῥυτῆρα γενέσθαι
<hom.od 17.224>	σηκοκόρον τ' ἔμεναι θαλλόν τ' ἐρίφοισι φορῆναι,
<hom.od 17.225>	καί κεν ὀρὸν πίνων μεγάλην ἐπιγουνίδα θεῖτο.
<hom.od 17.226>	ἀλλ' ἐπεὶ οὖν δὴ ἔργα κάκ' ἔμμαθεν, οὐκ ἐθελήσει
<hom.od 17.227>	ἔργον ἐποίχεσθαι, ἀλλὰ πτώσσων κατὰ δῆμον
<hom.od 17.228>	βούλεται αἰτίζων βόσκειν ἣν γαστέρ' ἄναλτον.
<hom.od 17.229>	ἀλλ' ἔκ τοι ἐρέω, τὸ δὲ καὶ τετελεσμένον ἔσται:
<hom.od 17.230>	αἴ κ' ἔλθῃ πρὸς δώματ' ̓Οδυσσῆος θείοιο,
<hom.od 17.231>	πολλά οἱ ἀμφὶ κάρη σφέλα ἀνδρῶν ἐκ παλαμάων
<hom.od 17.232>	πλευραὶ ἀποτρίψουσι δόμον κάτα βαλλομένοιο.”

<hom.od 17.233>	ὣς φάτο, καὶ παριὼν λὰξ ἔνθορεν ἀφραδίῃσιν
<hom.od 17.234>	ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,
<hom.od 17.235>	ἀλλ' ἔμεν' ἀσφαλέως: ὁ δὲ μερμήριξεν ̓Οδυσσεὺς
<hom.od 17.236>	ἠὲ μεταί̈ξας ῥοπάλῳ ἐκ θυμὸν ἕλοιτο,
<hom.od 17.237>	ἦ πρὸς γῆν ἐλάσειε κάρη ἀμφουδὶς ἀείρας.
<hom.od 17.238>	ἀλλ' ἐπετόλμησε, φρεσὶ δ' ἔσχετο: τὸν δὲ συβώτης
<hom.od 17.239>	νείκες' ἐσάντα ἰδών, μέγα δ' εὔξατο χεῖρας ἀνασχών:

<hom.od 17.240>	“νύμφαι κρηναῖαι,  κοῦραι Διός, εἴ ποτ' ̓Οδυσσεὺς
<hom.od 17.241>	ὔμμ' ἐπὶ μηρί' ἔκηε, καλύψας πίονι δημῷ,
<hom.od 17.242>	ἀρνῶν ἠδ' ἐρίφων, τόδε μοι κρηήνατ' ἐέλδωρ,
<hom.od 17.243>	ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:
<hom.od 17.244>	τῷ κέ τοι ἀγλαί̈ας γε διασκεδάσειεν ἁπάσας,
<hom.od 17.245>	τὰς νῦν ὑβρίζων φορέεις,  ἀλαλήμενος αἰεὶ
<hom.od 17.246>	ἄστυ κάτ': αὐτὰρ μῆλα κακοὶ φθείρουσι νομῆες.”

<hom.od 17.247>	τὸν δ' αὖτε προσέειπε Μελάνθιος, αἰπόλος αἰγῶν:
<hom.od 17.248>	“ὢ πόποι, οἶον ἔειπε κύων ὀλοφώϊα εἰδώς,
<hom.od 17.249>	τόν ποτ' ἐγὼν ἐπὶ νηὸς ἐϋσσέλμοιο μελαίνης
<hom.od 17.250>	ἄξω τῆλ' ̓Ιθάκης, ἵνα μοι βίοτον πολὺν ἄλφοι.
<hom.od 17.251>	αἲ γὰρ Τηλέμαχον βάλοι ἀργυρότοξος ̓Απόλλων
<hom.od 17.252>	σήμερον ἐν μεγάροις, ἢ ὑπὸ μνηστῆρσι δαμείη,
<hom.od 17.253>	ὡς ̓Οδυσῆί̈ γε τηλοῦ ἀπώλετο νόστιμον ἦμαρ.”

<hom.od 17.254>	ὣς εἰπὼν τοὺς μὲν λίπεν αὐτοῦ ἦκα κιόντας,
<hom.od 17.255>	αὐτὰρ ὁ βῆ,  μάλα δ' ὦκα δόμους ἵκανεν ἄνακτος.
<hom.od 17.256>	αὐτίκα δ' εἴσω ἴεν, μετὰ δὲ μνηστῆρσι καθῖζεν,
<hom.od 17.257>	ἀντίον Εὐρυμάχου: τὸν γὰρ φιλέεσκε μάλιστα.
<hom.od 17.258>	τῷ πάρα μὲν κρειῶν μοῖραν θέσαν οἳ πονέοντο,
<hom.od 17.259>	σῖτον δ' αἰδοίη ταμίη παρέθηκε φέρουσα
<hom.od 17.260>	ἔδμεναι.  ἀγχίμολον δ' ̓Οδυσεὺς καὶ δῖος ὑφορβὸς
<hom.od 17.261>	στήτην ἐρχομένω, περὶ δέ σφεας ἤλυθ' ἰωὴ
<hom.od 17.262>	φόρμιγγος γλαφυρῆς: ἀνὰ γάρ σφισι βάλλετ' ἀείδειν
<hom.od 17.263>	Φήμιος: αὐτὰρ ὁ χειρὸς ἑλὼν προσέειπε συβώτην:

<hom.od 17.264>	“Εὔμαι', ἦ μάλα δὴ τάδε δώματα κάλ' ̓Οδυσῆος,
<hom.od 17.265>	ῥεῖα δ' ἀρίγνωτ' ἐστὶ καὶ ἐν πολλοῖσιν ἰδέσθαι.
<hom.od 17.266>	ἐξ ἑτέρων ἕτερ' ἐστίν, ἐπήσκηται δέ οἱ αὐλὴ
<hom.od 17.267>	τοίχῳ καὶ θριγκοῖσι, θύραι δ' εὐερκέες εἰσὶ
<hom.od 17.268>	δικλίδες: οὐκ ἄν τίς μιν ἀνὴρ ὑπεροπλίσσαιτο.
<hom.od 17.269>	γιγνώσκω δ' ὅτι πολλοὶ ἐν αὐτῷ δαῖτα τίθενται
<hom.od 17.270>	ἄνδρες,  ἐπεὶ κνίση μὲν ἀνήνοθεν, ἐν δέ τε φόρμιγξ
<hom.od 17.271>	ἠπύει, ἣν ἄρα δαιτὶ θεοὶ ποίησαν ἑταίρην.”

<hom.od 17.272>	τὸν δ' ἀπαμειβόμενος προσέφης, Εὔμαιε συβῶτα:
<hom.od 17.273>	“ῥεῖ' ἔγνως, ἐπεὶ οὐδὲ τά τ' ἄλλα πέρ ἐσς' ἀνοήμων.
<hom.od 17.274>	ἀλλ' ἄγε δὴ φραζώμεθ' ὅπως ἔσται τάδε ἔργα.
<hom.od 17.275>	ἠὲ σὺ πρῶτος ἔσελθε δόμους εὖ ναιετάοντας,
<hom.od 17.276>	δύσεο δὲ μνηστῆρας, ἐγὼ δ' ὑπολείψομαι αὐτοῦ:
<hom.od 17.277>	εἰ δ' ἐθέλεις, ἐπίμεινον, ἐγὼ δ' εἶμι προπάροιθε:
<hom.od 17.278>	μηδὲ σὺ δηθύνειν, μή τίς ς' ἔκτοσθε νοήσας
<hom.od 17.279>	ἢ βάλῃ ἢ ἐλάσῃ: τὰ δέ σε φράζεσθαι ἄνωγα.”
<hom.od 17.280>	τὸν δ' ἠμείβετ' ἔπειτα πολύτλας δῖος ̓Οδυσσεύς:

<hom.od 17.281>	γιγνώσκω, φρονέω: τά γε δὴ νοέοντι κελεύεις.
<hom.od 17.282>	ἀλλ' ἔρχευ προπάροιθεν, ἐγὼ δ' ὑπολείψομαι αὐτοῦ.
<hom.od 17.283>	οὐ γάρ τι πληγέων ἀδαήμων οὐδὲ βολάων:
<hom.od 17.284>	τολμήεις μοι θυμός, ἐπεὶ κακὰ πολλὰ πέπονθα
<hom.od 17.285>	κύμασι καὶ πολέμῳ: μετὰ καὶ τόδε τοῖσι γενέσθω:
<hom.od 17.286>	γαστέρα δ' οὔ πως ἔστιν ἀποκρύψαι μεμαυῖαν,
<hom.od 17.287>	οὐλομένην, ἣ πολλὰ κάκ' ἀνθρώποισι δίδωσι,
<hom.od 17.288>	τῆς ἕνεκεν καὶ νῆες ἐύ̈ζυγοι ὁπλίζονται
<hom.od 17.289>	πόντον ἐπ' ἀτρύγετον, κακὰ δυσμενέεσσι φέρουσαι.”
<hom.od 17.290>	ὣς οἱ μὲν τοιαῦτα πρὸς ἀλλήλους ἀγόρευον:
<hom.od 17.291>	ἂν δὲ κύων κεφαλήν τε καὶ οὔατα κείμενος ἔσχεν,
<hom.od 17.292>	̓́Αργος, ̓Οδυσσῆος ταλασίφρονος, ὅν ῥά ποτ' αὐτὸς
<hom.od 17.293>	θρέψε μέν, οὐδ' ἀπόνητο, πάρος δ' εἰς ̓́Ιλιον ἱρὴν
<hom.od 17.294>	ᾤχετο. τὸν δὲ πάροιθεν ἀγίνεσκον νέοι ἄνδρες
<hom.od 17.295>	αἶγας ἐπ' ἀγροτέρας ἠδὲ πρόκας ἠδὲ λαγωούς:
<hom.od 17.296>	δὴ τότε κεῖτ' ἀπόθεστος ἀποιχομένοιο ἄνακτος,
<hom.od 17.297>	ἐν πολλῇ κόπρῳ, ἥ οἱ προπάροιθε θυράων
<hom.od 17.298>	ἡμιόνων τε βοῶν τε ἅλις κέχυτ', ὄφρ' ἂν ἄγοιεν
<hom.od 17.299>	δμῶες ̓Οδυσσῆος τέμενος μέγα κοπρήσοντες:
<hom.od 17.300>	ἔνθα κύων κεῖτ' ̓́Αργος,  ἐνίπλειος κυνοραιστέων.
<hom.od 17.301>	δὴ τότε γ', ὡς ἐνόησεν ̓Οδυσσέα ἐγγὺς ἐόντα,
<hom.od 17.302>	οὐρῇ μέν ῥ' ὅ γ' ἔσηνε καὶ οὔατα κάββαλεν ἄμφω,
<hom.od 17.303>	ἆσσον δ' οὐκέτ' ἔπειτα δυνήσατο οἷο ἄνακτος
<hom.od 17.304>	ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,
<hom.od 17.305>	ῥεῖα λαθὼν Εὔμαιον,  ἄφαρ δ' ἐρεείνετο μύθῳ:

<hom.od 17.306>	“Εὔμαι', ἦ μάλα θαῦμα, κύων ὅδε κεῖτ' ἐνὶ κόπρῳ.
<hom.od 17.307>	καλὸς μὲν δέμας ἐστίν, ἀτὰρ τόδε γ' οὐ σάφα οἶδα,
<hom.od 17.308>	εἰ δὴ καὶ ταχὺς ἔσκε θέειν ἐπὶ εἴδεϊ τῷδε,
<hom.od 17.309>	ἦ αὔτως οἷοί τε τραπεζῆες κύνες ἀνδρῶν
<hom.od 17.310>	γίγνοντ': ἀγλαί̈ης δ' ἕνεκεν κομέουσιν ἄνακτες.”

<hom.od 17.311>	τὸν δ' ἀπαμειβόμενος προσέφης, Εὔμαιε συβῶτα:
<hom.od 17.312>	“καὶ λίην ἀνδρός γε κύων ὅδε τῆλε θανόντος.
<hom.od 17.313>	εἰ τοιόσδ' εἴη ἠμὲν δέμας ἠδὲ καὶ ἔργα,
<hom.od 17.314>	οἷόν μιν Τροίηνδε κιὼν κατέλειπεν ̓Οδυσσεύς,
<hom.od 17.315>	αἶψά κε θηήσαιο ἰδὼν ταχυτῆτα καὶ ἀλκήν.
<hom.od 17.316>	οὐ μὲν γάρ τι φύγεσκε βαθείης βένθεσιν ὕλης
<hom.od 17.317>	κνώδαλον, ὅττι δίοιτο: καὶ ἴχνεσι γὰρ περιῄδη:
<hom.od 17.318>	νῦν δ' ἔχεται κακότητι, ἄναξ δέ οἱ ἄλλοθι πάτρης
<hom.od 17.319>	ὤλετο, τὸν δὲ γυναῖκες ἀκηδέες οὐ κομέουσι.
<hom.od 17.320>	δμῶες δ',  εὖτ' ἂν μηκέτ' ἐπικρατέωσιν ἄνακτες,
<hom.od 17.321>	οὐκέτ' ἔπειτ' ἐθέλουσιν ἐναίσιμα ἐργάζεσθαι:
<hom.od 17.322>	ἥμισυ γάρ τ' ἀρετῆς ἀποαίνυται εὐρύοπα Ζεὺς
<hom.od 17.323>	ἀνέρος, εὖτ' ἄν μιν κατὰ δούλιον ἦμαρ ἕλῃσιν.”

<hom.od 17.324>	ὣς εἰπὼν εἰσῆλθε δόμους εὖ ναιετάοντας,
<hom.od 17.325>	βῆ δ' ἰθὺς μεγάροιο μετὰ μνηστῆρας ἀγαυούς.
<hom.od 17.326>	̓́Αργον δ' αὖ κατὰ μοῖρ' ἔλαβεν μέλανος θανάτοιο,
<hom.od 17.327>	αὐτίκ' ἰδόντ' ̓Οδυσῆα ἐεικοστῷ ἐνιαυτῷ.

<hom.od 17.328>	τὸν δὲ πολὺ πρῶτος ἴδε Τηλέμαχος θεοειδὴς
<hom.od 17.329>	ἐρχόμενον κατὰ δῶμα συβώτην, ὦκα δ' ἔπειτα
<hom.od 17.330>	νεῦς' ἐπὶ οἷ καλέσας: ὁ δὲ παπτήνας ἕλε δίφρον
<hom.od 17.331>	κείμενον, ἔνθα τε δαιτρὸς ἐφίζεσκε κρέα πολλὰ
<hom.od 17.332>	δαιόμενος μνηστῆρσι δόμον κάτα δαινυμένοισι:
<hom.od 17.333>	τὸν κατέθηκε φέρων πρὸς Τηλεμάχοιο τράπεζαν
<hom.od 17.334>	ἀντίον, ἔνθα δ' ἄρ' αὐτὸς ἐφέζετο: τῷ δ' ἄρα κῆρυξ
<hom.od 17.335>	μοῖραν ἑλὼν ἐτίθει κανέου τ' ἐκ σῖτον ἀείρας.

<hom.od 17.336>	ἀγχίμολον δὲ μετ' αὐτὸν ἐδύσετο δώματ' ̓Οδυσσεύς,
<hom.od 17.337>	πτωχῷ λευγαλέῳ ἐναλίγκιος ἠδὲ γέροντι,
<hom.od 17.338>	σκηπτόμενος: τὰ δὲ λυγρὰ περὶ χροί̈ εἵματα ἕστο.
<hom.od 17.339>	ἷζε δ' ἐπὶ μελίνου οὐδοῦ ἔντοσθε θυράων,
<hom.od 17.340>	κλινάμενος σταθμῷ κυπαρισσίνῳ,  ὅν ποτε τέκτων
<hom.od 17.341>	ξέσσεν ἐπισταμένως καὶ ἐπὶ στάθμην ἴθυνεν.
<hom.od 17.342>	Τηλέμαχος δ' ἐπὶ οἷ καλέσας προσέειπε συβώτην,
<hom.od 17.343>	ἄρτον τ' οὖλον ἑλὼν περικαλλέος ἐκ κανέοιο
<hom.od 17.344>	καὶ κρέας, ὥς οἱ χεῖρες ἐχάνδανον ἀμφιβαλόντι:
<hom.od 17.345>	“δὸς τῷ ξείνῳ ταῦτα φέρων αὐτόν τε κέλευε
<hom.od 17.346>	αἰτίζειν μάλα πάντας ἐποιχόμενον μνηστῆρας:
<hom.od 17.347>	αἰδὼς δ' οὐκ ἀγαθὴ κεχρημένῳ ἀνδρὶ παρεῖναι.”

<hom.od 17.348>	ὣς φάτο, βῆ δὲ συφορβός, ἐπεὶ τὸν μῦθον ἄκουσεν,
<hom.od 17.349>	ἀγχοῦ δ' ἱστάμενος ἔπεα πτερόεντ' ἀγόρευε:

<hom.od 17.350>	“Τηλέμαχός τοι,  ξεῖνε, διδοῖ τάδε, καί σε κελεύει
<hom.od 17.351>	αἰτίζειν μάλα πάντας ἐποιχόμενον μνηστῆρας:
<hom.od 17.352>	αἰδῶ δ' οὐκ ἀγαθήν φης' ἔμμεναι ἀνδρὶ προί̈κτῃ.”

<hom.od 17.353>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 17.354>	“Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,
<hom.od 17.355>	καί οἱ πάντα γένοιθ' ὅσσα φρεσὶν ᾗσι μενοινᾷ.”

<hom.od 17.356>	ἦ ῥα καὶ ἀμφοτέρῃσιν ἐδέξατο καὶ κατέθηκεν
<hom.od 17.357>	αὖθι ποδῶν προπάροιθεν, ἀεικελίης ἐπὶ πήρης,
<hom.od 17.358>	ἤσθιε δ' ἧος ἀοιδὸς ἐνὶ μεγάροισιν ἄειδεν:
<hom.od 17.359>	εὖθ' ὁ δεδειπνήκειν, ὁ δ' ἐπαύετο θεῖος ἀοιδός.
<hom.od 17.360>	μνηστῆρες δ' ὁμάδησαν ἀνὰ μέγαρ'.  αὐτὰρ ̓Αθήνη,
<hom.od 17.361>	ἄγχι παρισταμένη Λαερτιάδην ̓Οδυσῆα
<hom.od 17.362>	ὤτρυν', ὡς ἂν πύρνα κατὰ μνηστῆρας ἀγείροι,
<hom.od 17.363>	γνοίη θ' οἵ τινές εἰσιν ἐναίσιμοι οἵ τ' ἀθέμιστοι:
<hom.od 17.364>	ἀλλ' οὐδ' ὥς τιν' ἔμελλ' ἀπαλεξήσειν κακότητος.
<hom.od 17.365>	βῆ δ' ἴμεν αἰτήσων ἐνδέξια φῶτα ἕκαστον,
<hom.od 17.366>	πάντοσε χεῖρ' ὀρέγων, ὡς εἰ πτωχὸς πάλαι εἴη.
<hom.od 17.367>	οἱ δ' ἐλεαίροντες δίδοσαν, καὶ ἐθάμβεον αὐτόν,
<hom.od 17.368>	ἀλλήλους τ' εἴροντο τίς εἴη καὶ πόθεν ἔλθοι.

<hom.od 17.369>	τοῖσι δὲ καὶ μετέειπε Μελάνθιος, αἰπόλος αἰγῶν:
<hom.od 17.370>	“κέκλυτέ μευ,  μνηστῆρες ἀγακλειτῆς βασιλείης,
<hom.od 17.371>	τοῦδε περὶ ξείνου: ἦ γάρ μιν πρόσθεν ὄπωπα.
<hom.od 17.372>	ἦ τοι μέν οἱ δεῦρο συβώτης ἡγεμόνευεν,
<hom.od 17.373>	αὐτὸν δ' οὐ σάφα οἶδα, πόθεν γένος εὔχεται εἶναι.”

<hom.od 17.374>	ὣς ἔφατ', ̓Αντίνοος δ' ἔπεσιν νείκεσσε συβώτην:
<hom.od 17.375>	“ὦ ἀρίγνωτε συβῶτα,  τίη δὲ σὺ τόνδε πόλινδε
<hom.od 17.376>	ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,
<hom.od 17.377>	πτωχοὶ ἀνιηροί, δαιτῶν ἀπολυμαντῆρες;
<hom.od 17.378>	ἦ ὄνοσαι ὅτι τοι βίοτον κατέδουσιν ἄνακτος
<hom.od 17.379>	ἐνθάδ' ἀγειρόμενοι, σὺ δὲ καὶ προτὶ τόνδ' ἐκάλεσσας;”

<hom.od 17.380>	τὸν δ' ἀπαμειβόμενος προσέφης,  Εὔμαιε συβῶτα:
<hom.od 17.381>	“̓Αντίνο', οὐ μὲν καλὰ καὶ ἐσθλὸς ἐὼν ἀγορεύεις:
<hom.od 17.382>	τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν
<hom.od 17.383>	ἄλλον γ', εἰ μὴ τῶν οἳ δημιοεργοὶ ἔασι,
<hom.od 17.384>	μάντιν ἢ ἰητῆρα κακῶν ἢ τέκτονα δούρων,
<hom.od 17.385>	ἢ καὶ θέσπιν ἀοιδόν,  ὅ κεν τέρπῃσιν ἀείδων;
<hom.od 17.386>	οὗτοι γὰρ κλητοί γε βροτῶν ἐπ' ἀπείρονα γαῖαν:
<hom.od 17.387>	πτωχὸν δ' οὐκ ἄν τις καλέοι τρύξοντα ἓ αὐτόν.
<hom.od 17.388>	ἀλλ' αἰεὶ χαλεπὸς περὶ πάντων εἶς μνηστήρων
<hom.od 17.389>	δμωσὶν ̓Οδυσσῆος, πέρι δ' αὖτ' ἐμοί: αὐτὰρ ἐγώ γε
<hom.od 17.390>	οὐκ ἀλέγω,  ἧός μοι ἐχέφρων Πηνελόπεια
<hom.od 17.391>	ζώει ἐνὶ μεγάροις καὶ Τηλέμαχος θεοειδής.”

<hom.od 17.392>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 17.393>	“σίγα, μή μοι τοῦτον ἀμείβεο πολλὰ ἔπεσσιν:
<hom.od 17.394>	̓Αντίνοος δ' εἴωθε κακῶς ἐρεθιζέμεν αἰεὶ
<hom.od 17.395>	μύθοισιν χαλεποῖσιν,  ἐποτρύνει δὲ καὶ ἄλλους.”

<hom.od 17.396>	ἦ ῥα καὶ ̓Αντίνοον ἔπεα πτερόεντα προσηύδα:
<hom.od 17.397>	“̓Αντίνο', ἦ μευ καλὰ πατὴρ ὣς κήδεαι υἷος,
<hom.od 17.398>	ὃς τὸν ξεῖνον ἄνωγας ἀπὸ μεγάροιο διέσθαι
<hom.od 17.399>	μύθῳ ἀναγκαίῳ: μὴ τοῦτο θεὸς τελέσειε.
<hom.od 17.400>	δός οἱ ἑλών: οὔ τοι φθονέω: κέλομαι γὰρ ἐγώ γε:
<hom.od 17.401>	μήτ' οὖν μητέρ' ἐμὴν ἅζευ τό γε μήτε τιν' ἄλλον
<hom.od 17.402>	δμώων, οἳ κατὰ δώματ' ̓Οδυσσῆος θείοιο.
<hom.od 17.403>	ἀλλ' οὔ τοι τοιοῦτον ἐνὶ στήθεσσι νόημα:
<hom.od 17.404>	αὐτὸς γὰρ φαγέμεν πολὺ βούλεαι ἢ δόμεν ἄλλῳ.”
<hom.od 17.405>	τὸν δ' αὖτ' ̓Αντίνοος ἀπαμειβόμενος προσέειπε:
<hom.od 17.406>	“Τηλέμαχ' ὑψαγόρη, μένος ἄσχετε, ποῖον ἔειπες.
<hom.od 17.407>	εἴ οἱ τόσσον ἅπαντες ὀρέξειαν μνηστῆρες,
<hom.od 17.408>	καί κέν μιν τρεῖς μῆνας ἀπόπροθεν οἶκος ἐρύκοι.”

<hom.od 17.409>	ὣς ἄρ' ἔφη, καὶ θρῆνυν ἑλὼν ὑπέφηνε τραπέζης
<hom.od 17.410>	κείμενον,  ᾧ ῥ' ἔπεχεν λιπαροὺς πόδας εἰλαπινάζων:
<hom.od 17.411>	οἱ δ' ἄλλοι πάντες δίδοσαν, πλῆσαν δ' ἄρα πήρην
<hom.od 17.412>	σίτου καὶ κρειῶν: τάχα δὴ καὶ ἔμελλεν ̓Οδυσσεὺς
<hom.od 17.413>	αὖτις ἐπ' οὐδὸν ἰὼν προικὸς γεύσεσθαι ̓Αχαιῶν:
<hom.od 17.414>	στῆ δὲ παρ' ̓Αντίνοον, καί μιν πρὸς μῦθον ἔειπε:

<hom.od 17.415>	“δός,  φίλος: οὐ μέν μοι δοκέεις ὁ κάκιστος ̓Αχαιῶν
<hom.od 17.416>	ἔμμεναι, ἀλλ' ὤριστος, ἐπεὶ βασιλῆϊ ἔοικας.
<hom.od 17.417>	τῷ σε χρὴ δόμεναι καὶ λώϊον ἠέ περ ἄλλοι
<hom.od 17.418>	σίτου: ἐγὼ δέ κέ σε κλείω κατ' ἀπείρονα γαῖαν.
<hom.od 17.419>	καὶ γὰρ ἐγώ ποτε οἶκον ἐν ἀνθρώποισιν ἔναιον
<hom.od 17.420>	ὄλβιος ἀφνειὸν καὶ πολλάκι δόσκον ἀλήτῃ,
<hom.od 17.421>	τοίῳ ὁποῖος ἔοι καὶ ὅτευ κεχρημένος ἔλθοι:
<hom.od 17.422>	ἦσαν δὲ δμῶες μάλα μυρίοι ἄλλα τε πολλὰ
<hom.od 17.423>	οἷσίν τ' εὖ ζώουσι καὶ ἀφνειοὶ καλέονται.
<hom.od 17.424>	ἀλλὰ Ζεὺς ἀλάπαξε Κρονίων—ἤθελε γάρ που—
<hom.od 17.425>	ὅς μ' ἅμα ληϊστῆρσι πολυπλάγκτοισιν ἀνῆκεν
<hom.od 17.426>	Αἴγυπτόνδ' ἰέναι, δολιχὴν ὁδόν, ὄφρ' ἀπολοίμην.
<hom.od 17.427>	στῆσα δ' ἐν Αἰγύπτῳ ποταμῷ νέας ἀμφιελίσσας.
<hom.od 17.428>	ἔνθ' ἦ τοι μὲν ἐγὼ κελόμην ἐρίηρας ἑταίρους
<hom.od 17.429>	αὐτοῦ πὰρ νήεσσι μένειν καὶ νῆας ἔρυσθαι,
<hom.od 17.430>	ὀπτῆρας δὲ κατὰ σκοπιὰς ὤτρυνα νέεσθαι.
<hom.od 17.431>	οἱ δ' ὕβρει εἴξαντες, ἐπισπόμενοι μένεϊ σφῷ,
<hom.od 17.432>	αἶψα μάλ' Αἰγυπτίων ἀνδρῶν περικαλλέας ἀγροὺς
<hom.od 17.433>	πόρθεον, ἐκ δὲ γυναῖκας ἄγον καὶ νήπια τέκνα,
<hom.od 17.434>	αὐτούς τ' ἔκτεινον: τάχα δ' ἐς πόλιν ἵκετ' ἀϋτή.
<hom.od 17.435>	οἱ δὲ βοῆς ἀί̈οντες ἅμ' ἠοῖ φαινομένηφιν
<hom.od 17.436>	ἦλθον: πλῆτο δὲ πᾶν πεδίον πεζῶν τε καὶ ἵππων
<hom.od 17.437>	χαλκοῦ τε στεροπῆς: ἐν δὲ Ζεὺς τερπικέραυνος
<hom.od 17.438>	φύζαν ἐμοῖς ἑτάροισι κακὴν βάλεν, οὐδέ τις ἔτλη
<hom.od 17.439>	στῆναι ἐναντίβιον: περὶ γὰρ κακὰ πάντοθεν ἔστη.
<hom.od 17.440>	ἔνθ' ἡμέων πολλοὺς μὲν ἀπέκτανον ὀξέϊ χαλκῷ,
<hom.od 17.441>	τοὺς δ' ἄναγον ζωούς, σφίσιν ἐργάζεσθαι ἀνάγκῃ.
<hom.od 17.442>	αὐτὰρ ἔμ' ἐς Κύπρον ξείνῳ δόσαν ἀντιάσαντι,
<hom.od 17.443>	Δμήτορι ̓Ιασίδῃ, ὃς Κύπρου ἶφι ἄνασσεν:
<hom.od 17.444>	ἔνθεν δὴ νῦν δεῦρο τόδ' ἵκω πήματα πάσχων.”
<hom.od 17.445>	τὸν δ' αὖτ' ̓Αντίνοος ἀπαμείβετο φώνησέν τε:
<hom.od 17.446>	“τίς δαίμων τόδε πῆμα προσήγαγε, δαιτὸς ἀνίην;
<hom.od 17.447>	στῆθ' οὕτως ἐς μέσσον, ἐμῆς ἀπάνευθε τραπέζης,
<hom.od 17.448>	μὴ τάχα πικρὴν Αἴγυπτον καὶ Κύπρον ἵκηαι:
<hom.od 17.449>	ὥς τις θαρσαλέος καὶ ἀναιδής ἐσσι προί̈κτης.
<hom.od 17.450>	ἑξείης πάντεσσι παρίστασαι: οἱ δὲ διδοῦσι
<hom.od 17.451>	μαψιδίως, ἐπεὶ οὔ τις ἐπίσχεσις οὐδ' ἐλεητὺς
<hom.od 17.452>	ἀλλοτρίων χαρίσασθαι, ἐπεὶ πάρα πολλὰ ἑκάστῳ.”

<hom.od 17.453>	τὸν δ' ἀναχωρήσας προσέφη πολύμητις ̓Οδυσσεύς:
<hom.od 17.454>	“ὢ πόποι, οὐκ ἄρα σοί γ' ἐπὶ εἴδεϊ καὶ φρένες ἦσαν:
<hom.od 17.455>	οὐ σύ γ' ἂν ἐξ οἴκου σῷ ἐπιστάτῃ οὐδ' ἅλα δοίης,
<hom.od 17.456>	ὃς νῦν ἀλλοτρίοισι παρήμενος οὔ τί μοι ἔτλης
<hom.od 17.457>	σίτου ἀποπροελὼν δόμεναι: τὰ δὲ πολλὰ πάρεστιν.”

<hom.od 17.458>	ὣς ἔφατ', ̓Αντίνοος δ' ἐχολώσατο κηρόθι μᾶλλον,
<hom.od 17.459>	καί μιν ὑπόδρα ἰδὼν ἔπεα πτερόεντα προσηύδα:
<hom.od 17.460>	“νῦν δή ς' οὐκέτι καλὰ διὲκ μεγάροιό γ' ὀί̈ω
<hom.od 17.461>	ἂψ ἀναχωρήσειν, ὅτε δὴ καὶ ὀνείδεα βάζεις.”

<hom.od 17.462>	ὣς ἄρ' ἔφη, καὶ θρῆνυν ἑλὼν βάλε δεξιὸν ὦμον,
<hom.od 17.463>	πρυμνότατον κατὰ νῶτον: ὁ δ' ἐστάθη ἠύ̈τε πέτρη
<hom.od 17.464>	ἔμπεδον, οὐδ' ἄρα μιν σφῆλεν βέλος ̓Αντινόοιο,
<hom.od 17.465>	ἀλλ' ἀκέων κίνησε κάρη,  κακὰ βυσσοδομεύων.
<hom.od 17.466>	ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο, κὰδ δ' ἄρα πήρην
<hom.od 17.467>	θῆκεν ἐϋπλείην, μετὰ δὲ μνηστῆρσιν ἔειπε:

<hom.od 17.468>	“κέκλυτέ μευ, μνηστῆρες ἀγακλειτῆς βασιλείης,
<hom.od 17.469>	ὄφρ' εἴπω τά με θυμὸς ἐνὶ στήθεσσι κελεύει.
<hom.od 17.470>	οὐ μὰν οὔτ' ἄχος ἐστὶ μετὰ φρεσὶν οὔτε τι πένθος,
<hom.od 17.471>	ὁππότ' ἀνὴρ περὶ οἷσι μαχειόμενος κτεάτεσσι
<hom.od 17.472>	βλήεται, ἢ περὶ βουσὶν ἢ ἀργεννῇς ὀί̈εσσιν:
<hom.od 17.473>	αὐτὰρ ἔμ' ̓Αντίνοος βάλε γαστέρος εἵνεκα λυγρῆς,
<hom.od 17.474>	οὐλομένης, ἣ πολλὰ κάκ' ἀνθρώποισι δίδωσιν.
<hom.od 17.475>	ἀλλ' εἴ που πτωχῶν γε θεοὶ καὶ ̓Ερινύες εἰσίν,
<hom.od 17.476>	̓Αντίνοον πρὸ γάμοιο τέλος θανάτοιο κιχείη.”

<hom.od 17.477>	τὸν δ' αὖτ' ̓Αντίνοος προσέφη, Εὐπείθεος υἱός:
<hom.od 17.478>	“ἔσθι' ἕκηλος, ξεῖνε, καθήμενος, ἢ ἄπιθ' ἄλλῃ,
<hom.od 17.479>	μή σε νέοι διὰ δώματ' ἐρύσσως', οἷ' ἀγορεύεις,
<hom.od 17.480>	ἢ ποδὸς ἢ καὶ χειρός,  ἀποδρύψωσι δὲ πάντα.”

<hom.od 17.481>	ὣς ἔφαθ', οἱ δ' ἄρα πάντες ὑπερφιάλως νεμέσησαν:
<hom.od 17.482>	ὧδε δέ τις εἴπεσκε νέων ὑπερηνορεόντων:

<hom.od 17.483>	“̓Αντίνο', οὐ μὲν κάλ' ἔβαλες δύστηνον ἀλήτην,
<hom.od 17.484>	οὐλόμεν', εἰ δή πού τις ἐπουράνιος θεός ἐστιν.
<hom.od 17.485>	καί τε θεοὶ ξείνοισιν ἐοικότες ἀλλοδαποῖσι,
<hom.od 17.486>	παντοῖοι τελέθοντες, ἐπιστρωφῶσι πόληας,
<hom.od 17.487>	ἀνθρώπων ὕβριν τε καὶ εὐνομίην ἐφορῶντες.”

<hom.od 17.488>	ὣς ἄρ' ἔφαν μνηστῆρες, ὁ δ' οὐκ ἐμπάζετο μύθων.
<hom.od 17.489>	Τηλέμαχος δ' ἐν μὲν κραδίῃ μέγα πένθος ἄεξε
<hom.od 17.490>	βλημένου, οὐδ' ἄρα δάκρυ χαμαὶ βάλεν ἐκ βλεφάροιϊν,
<hom.od 17.491>	ἀλλ' ἀκέων κίνησε κάρη,  κακὰ βυσσοδομεύων.

<hom.od 17.492>	τοῦ δ' ὡς οὖν ἤκουσε περίφρων Πηνελόπεια
<hom.od 17.493>	βλημένου ἐν μεγάρῳ, μετ' ἄρα δμῳῇσιν ἔειπεν:
<hom.od 17.494>	“αἴθ' οὕτως αὐτόν σε βάλοι κλυτότοξος ̓Απόλλων.”
<hom.od 17.495>	τὴν δ' αὖτ' Εὐρυνόμη ταμίη πρὸς μῦθον ἔειπεν:
<hom.od 17.496>	“εἰ γὰρ ἐπ' ἀρῇσιν τέλος ἡμετέρῃσι γένοιτο:
<hom.od 17.497>	οὐκ ἄν τις τούτων γε ἐύ̈θρονον ̓Ηῶ ἵκοιτο.”

<hom.od 17.498>	τὴν δ' αὖτε προσέειπε περίφρων Πηνελόπεια:
<hom.od 17.499>	“μαῖ', ἐχθροὶ μὲν πάντες, ἐπεὶ κακὰ μηχανόωνται:
<hom.od 17.500>	̓Αντίνοος δὲ μάλιστα μελαίνῃ κηρὶ ἔοικε.
<hom.od 17.501>	ξεῖνός τις δύστηνος ἀλητεύει κατὰ δῶμα
<hom.od 17.502>	ἀνέρας αἰτίζων: ἀχρημοσύνη γὰρ ἀνώγει:
<hom.od 17.503>	ἔνθ' ἄλλοι μὲν πάντες ἐνέπλησάν τ' ἔδοσάν τε,
<hom.od 17.504>	οὗτος δὲ θρήνυι πρυμνὸν βάλε δεξιὸν ὦμον.”

<hom.od 17.505>	ἡ μὲν ἄρ' ὣς ἀγόρευε μετὰ δμῳῇσι γυναιξίν,
<hom.od 17.506>	ἡμένη ἐν θαλάμῳ: ὁ δ' ἐδείπνεε δῖος ̓Οδυσσεύς:
<hom.od 17.507>	ἡ δ' ἐπὶ οἷ καλέσασα προσηύδα δῖον ὑφορβόν:

<hom.od 17.508>	“ἔρχεο, δῖ' Εὔμαιε, κιὼν τὸν ξεῖνον ἄνωχθι
<hom.od 17.509>	ἐλθέμεν, ὄφρα τί μιν προσπτύξομαι ἠδ' ἐρέωμαι
<hom.od 17.510>	εἴ που ̓Οδυσσῆος ταλασίφρονος ἠὲ πέπυσται
<hom.od 17.511>	ἢ ἴδεν ὀφθαλμοῖσι: πολυπλάγκτῳ γὰρ ἔοικε.”

<hom.od 17.512>	τὴν δ' ἀπαμειβόμενος προσέφης, Εὔμαιε συβῶτα
<hom.od 17.513>	“εἰ γάρ τοι, βασίλεια, σιωπήσειαν ̓Αχαιοί:
<hom.od 17.514>	οἷ' ὅ γε μυθεῖται, θέλγοιτό κέ τοι φίλον ἦτορ.
<hom.od 17.515>	τρεῖς γὰρ δή μιν νύκτας ἔχον,  τρία δ' ἤματ' ἔρυξα
<hom.od 17.516>	ἐν κλισίῃ: πρῶτον γὰρ ἔμ' ἵκετο νηὸς ἀποδράς:
<hom.od 17.517>	ἀλλ' οὔ πω κακότητα διήνυσεν ἣν ἀγορεύων.
<hom.od 17.518>	ὡς δ' ὅτ' ἀοιδὸν ἀνὴρ ποτιδέρκεται, ὅς τε θεῶν ἒξ
<hom.od 17.519>	ἀείδει δεδαὼς ἔπε' ἱμερόεντα βροτοῖσι,
<hom.od 17.520>	τοῦ δ' ἄμοτον μεμάασιν ἀκουέμεν,  ὁππότ' ἀείδῃ:
<hom.od 17.521>	ὣς ἐμὲ κεῖνος ἔθελγε παρήμενος ἐν μεγάροισι.
<hom.od 17.522>	φησὶ δ' ̓Οδυσσῆος ξεῖνος πατρώϊος εἶναι,
<hom.od 17.523>	Κρήτῃ ναιετάων, ὅθι Μίνωος γένος ἐστίν.
<hom.od 17.524>	ἔνθεν δὴ νῦν δεῦρο τόδ' ἵκετο πήματα πάσχων,
<hom.od 17.525>	προπροκυλινδόμενος: στεῦται δ' ̓Οδυσῆος ἀκοῦσαι,
<hom.od 17.526>	ἀγχοῦ, Θεσπρωτῶν ἀνδρῶν ἐν πίονι δήμῳ,
<hom.od 17.527>	ζωοῦ: πολλὰ δ' ἄγει κειμήλια ὅνδε δόμονδε.”

<hom.od 17.528>	τὸν δ' αὖτε προσέειπε περίφρων Πηνελόπεια:
<hom.od 17.529>	“ἔρχεο, δεῦρο κάλεσσον, ἵν' ἀντίον αὐτὸς ἐνίσπῃ.
<hom.od 17.530>	οὗτοι δ' ἠὲ θύρῃσι καθήμενοι ἑψιαάσθων.
<hom.od 17.531>	ἢ αὐτοῦ κατὰ δώματ', ἐπεί σφισι θυμὸς ἐύ̈φρων.
<hom.od 17.532>	αὐτῶν μὲν γὰρ κτήματ' ἀκήρατα κεῖτ' ἐνὶ οἴκῳ,
<hom.od 17.533>	σῖτος καὶ μέθυ ἡδύ: τὰ μὲν οἰκῆες ἔδουσιν,
<hom.od 17.534>	οἱ δ' εἰς ἡμέτερον πωλεύμενοι ἤματα πάντα,
<hom.od 17.535>	βοῦς ἱερεύοντες καὶ ὄϊς καὶ πίονας αἶγας,
<hom.od 17.536>	εἰλαπινάζουσιν πίνουσί τε αἴθοπα οἶνον,
<hom.od 17.537>	μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ,
<hom.od 17.538>	οἷος ̓Οδυσσεὺς ἔσκεν, ἀρὴν ἀπὸ οἴκου ἀμῦναι.
<hom.od 17.539>	εἰ δ' ̓Οδυσεὺς ἔλθοι καὶ ἵκοιτ' ἐς πατρίδα γαῖαν,
<hom.od 17.540>	αἶψά κε σὺν ᾧ παιδὶ βίας ἀποτίσεται ἀνδρῶν.”

<hom.od 17.541>	ὣς φάτο, Τηλέμαχος δὲ μέγ' ἔπταρεν, ἀμφὶ δὲ δῶμα
<hom.od 17.542>	σμερδαλέον κονάβησε: γέλασσε δὲ Πηνελόπεια,
<hom.od 17.543>	αἶψα δ' ἄρ' Εὔμαιον ἔπεα πτερόεντα προσηύδα:

<hom.od 17.544>	“ἔρχεό μοι, τὸν ξεῖνον ἐναντίον ὧδε κάλεσσον.
<hom.od 17.545>	οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;
<hom.od 17.546>	τῷ κε καὶ οὐκ ἀτελὴς θάνατος μνηστῆρσι γένοιτο
<hom.od 17.547>	πᾶσι μάλ', οὐδέ κέ τις θάνατον καὶ κῆρας ἀλύξει.
<hom.od 17.548>	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
<hom.od 17.549>	αἴ κ' αὐτὸν γνώω νημερτέα πάντ' ἐνέποντα,
<hom.od 17.550>	ἕσσω μιν χλαῖνάν τε χιτῶνά τε,  εἵματα καλά.”

<hom.od 17.551>	ὣς φάτο, βῆ δὲ συφορβός, ἐπεὶ τὸν μῦθον ἄκουσεν:
<hom.od 17.552>	ἀγχοῦ δ' ἱστάμενος ἔπεα πτερόεντα προσηύδα:

<hom.od 17.553>	“ξεῖνε πάτερ, καλέει σε περίφρων Πηνελόπεια,
<hom.od 17.554>	μήτηρ Τηλεμάχοιο: μεταλλῆσαί τί ἑ θυμὸς
<hom.od 17.555>	ἀμφὶ πόσει κέλεται,  καὶ κήδεά περ πεπαθυίῃ.
<hom.od 17.556>	εἰ δέ κέ σε γνώῃ νημερτέα πάντ' ἐνέποντα,
<hom.od 17.557>	ἕσσει σε χλαῖνάν τε χιτῶνά τε, τῶν σὺ μάλιστα
<hom.od 17.558>	χρηί̈ζεις: σῖτον δὲ καὶ αἰτίζων κατὰ δῆμον
<hom.od 17.559>	γαστέρα βοσκήσεις: δώσει δέ τοι ὅς κ' ἐθέλῃσι.”

<hom.od 17.560>	τὸν δ' αὖτε προσέειπε πολύτλας δῖος ̓Οδυσσεύς:
<hom.od 17.561>	“Εὔμαι', αἶψά κ' ἐγὼ νημερτέα πάντ' ἐνέποιμι
<hom.od 17.562>	κούρῃ ̓Ικαρίοιο, περίφρονι Πηνελοπείῃ:
<hom.od 17.563>	οἶδα γὰρ εὖ περὶ κείνου, ὁμὴν δ' ἀνεδέγμεθ' ὀϊζύν.
<hom.od 17.564>	ἀλλὰ μνηστήρων χαλεπῶν ὑποδείδι' ὅμιλον,
<hom.od 17.565>	τῶν ὕβρις τε βίη τε σιδήρεον οὐρανὸν ἵκει.
<hom.od 17.566>	καὶ γὰρ νῦν, ὅτε μ' οὗτος ἀνὴρ κατὰ δῶμα κιόντα
<hom.od 17.567>	οὔ τι κακὸν ῥέξαντα βαλὼν ὀδύνῃσιν ἔδωκεν,
<hom.od 17.568>	οὔτε τι Τηλέμαχος τό γ' ἐπήρκεσεν οὔτε τις ἄλλος.
<hom.od 17.569>	τῷ νῦν Πηνελόπειαν ἐνὶ μεγάροισιν ἄνωχθι
<hom.od 17.570>	μεῖναι,  ἐπειγομένην περ, ἐς ἠέλιον καταδύντα:
<hom.od 17.571>	καὶ τότε μ' εἰρέσθω πόσιος πέρι νόστιμον ἦμαρ,
<hom.od 17.572>	ἀσσοτέρω καθίσασα παραὶ πυρί: εἵματα γάρ τοι
<hom.od 17.573>	λύγρ' ἔχω: οἶσθα καὶ αὐτός, ἐπεί σε πρῶθ' ἱκέτευσα.”

<hom.od 17.574>	ὣς φάτο, βῆ δὲ συφορβός, ἐπεὶ τὸν μῦθον ἄκουσε.
<hom.od 17.575>	τὸν δ' ὑπὲρ οὐδοῦ βάντα προσηύδα Πηνελόπεια:

<hom.od 17.576>	“οὐ σύ γ' ἄγεις, Εὔμαιε: τί τοῦτ' ἐνόησεν ἀλήτης;
<hom.od 17.577>	ἦ τινά που δείσας ἐξαίσιον ἦε καὶ ἄλλως
<hom.od 17.578>	αἰδεῖται κατὰ δῶμα; κακὸς δ' αἰδοῖος ἀλήτης.”

<hom.od 17.579>	τὴν δ' ἀπαμειβόμενος προσέφης, Εὔμαιε συβῶτα:
<hom.od 17.580>	“μυθεῖται κατὰ μοῖραν,  ἅ πέρ κ' οἴοιτο καὶ ἄλλος,
<hom.od 17.581>	ὕβριν ἀλυσκάζων ἀνδρῶν ὑπερηνορεόντων.
<hom.od 17.582>	ἀλλά σε μεῖναι ἄνωγεν ἐς ἠέλιον καταδύντα.
<hom.od 17.583>	καὶ δὲ σοὶ ὧδ' αὐτῇ πολὺ κάλλιον, ὦ βασίλεια,
<hom.od 17.584>	οἴην πρὸς ξεῖνον φάσθαι ἔπος ἠδ' ἐπακοῦσαι.”
<hom.od 17.585>	τὸν δ' αὖτε προσέειπε περίφρων Πηνελόπεια:
<hom.od 17.586>	“οὐκ ἄφρων ὁ ξεῖνος: ὀί̈εται, ὥς περ ἂν εἴη:
<hom.od 17.587>	οὐ γάρ πού τινες ὧδε καταθνητῶν ἀνθρώπων
<hom.od 17.588>	ἀνέρες ὑβρίζοντες ἀτάσθαλα μηχανόωνται.”

<hom.od 17.589>	ἡ μὲν ἄρ' ὣς ἀγόρευεν, ὁ δ' ᾤχετο δῖος ὑφορβὸς
<hom.od 17.590>	μνηστήρων ἐς ὅμιλον,  ἐπεὶ διεπέφραδε πάντα.
<hom.od 17.591>	αἶψα δὲ Τηλέμαχον ἔπεα πτερόεντα προσηύδα,
<hom.od 17.592>	ἄγχι σχὼν κεφαλήν, ἵνα μὴ πευθοίαθ' οἱ ἄλλοι:

<hom.od 17.593>	“ὦ φίλ', ἐγὼ μὲν ἄπειμι, σύας καὶ κεῖνα φυλάξων,
<hom.od 17.594>	σὸν καὶ ἐμὸν βίοτον: σοὶ δ' ἐνθάδε πάντα μελόντων.
<hom.od 17.595>	αὐτὸν μέν σε πρῶτα σάω,  καὶ φράζεο θυμῷ
<hom.od 17.596>	μή τι πάθῃς: πολλοὶ δὲ κακὰ φρονέουσιν ̓Αχαιῶν,
<hom.od 17.597>	τοὺς Ζεὺς ἐξολέσειε πρὶν ἡμῖν πῆμα γενέσθαι.”

<hom.od 17.598>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 17.599>	“ἔσσεται οὕτως, ἄττα: σὺ δ' ἔρχεο δειελιήσας:
<hom.od 17.600>	ἠῶθεν δ' ἰέναι καὶ ἄγειν ἱερήϊα καλά:
<hom.od 17.601>	αὐτὰρ ἐμοὶ τάδε πάντα καὶ ἀθανάτοισι μελήσει.”

<hom.od 17.602>	ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου,
<hom.od 17.603>	πλησάμενος δ' ἄρα θυμὸν ἐδητύος ἠδὲ ποτῆτος
<hom.od 17.604>	βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε,
<hom.od 17.605>	πλεῖον δαιτυμόνων: οἱ δ' ὀρχηστυῖ καὶ ἀοιδῇ
<hom.od 17.606>	τέρποντ': ἤδη γὰρ καὶ ἐπήλυθε δείελον ἦμαρ.

