<hom.od 7.1>	ὧς ὁ μὲν ἔνθ' ἠρᾶτο πολύτλας δῖος ̓Οδυσσεύς,
<hom.od 7.2>	κούρην δὲ προτὶ ἄστυ φέρεν μένος ἡμιόνοιιν.
<hom.od 7.3>	ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε,
<hom.od 7.4>	στῆσεν ἄρ' ἐν προθύροισι, κασίγνητοι δέ μιν ἀμφὶς
<hom.od 7.5>	ἵσταντ' ἀθανάτοις ἐναλίγκιοι,  οἵ ῥ' ὑπ' ἀπήνης
<hom.od 7.6>	ἡμιόνους ἔλυον ἐσθῆτά τε ἔσφερον εἴσω.
<hom.od 7.7>	αὐτὴ δ' ἐς θάλαμον ἑὸν ἤιε: δαῖε δέ οἱ πῦρ
<hom.od 7.8>	γρῆυς ̓Απειραίη, θαλαμηπόλος Εὐρυμέδουσα,
<hom.od 7.9>	τήν ποτ' ̓Απείρηθεν νέες ἤγαγον ἀμφιέλισσαι:
<hom.od 7.10>	̓Αλκινόῳ δ' αὐτὴν γέρας ἔξελον,  οὕνεκα πᾶσιν
<hom.od 7.11>	Φαιήκεσσιν ἄνασσε, θεοῦ δ' ὣς δῆμος ἄκουεν:
<hom.od 7.12>	ἣ τρέφε Ναυσικάαν λευκώλενον ἐν μεγάροισιν.
<hom.od 7.13>	ἥ οἱ πῦρ ἀνέκαιε καὶ εἴσω δόρπον ἐκόσμει.

<hom.od 7.14>	καὶ τότ' ̓Οδυσσεὺς ὦρτο πόλινδ' ἴμεν: ἀμφὶ δ' ̓Αθήνη
<hom.od 7.15>	πολλὴν ἠέρα χεῦε φίλα φρονέους' ̓Οδυσῆι,
<hom.od 7.16>	μή τις Φαιήκων μεγαθύμων ἀντιβολήσας
<hom.od 7.17>	κερτομέοι τ' ἐπέεσσι καὶ ἐξερέοιθ' ὅτις εἴη.
<hom.od 7.18>	ἀλλ' ὅτε δὴ ἄρ' ἔμελλε πόλιν δύσεσθαι ἐραννήν,
<hom.od 7.19>	ἔνθα οἱ ἀντεβόλησε θεά, γλαυκῶπις ̓Αθήνη,
<hom.od 7.20>	παρθενικῇ ἐικυῖα νεήνιδι,  κάλπιν ἐχούσῃ.
<hom.od 7.21>	στῆ δὲ πρόσθ' αὐτοῦ, ὁ δ' ἀνείρετο δῖος ̓Οδυσσεύς:

<hom.od 7.22>	“ὦ τέκος, οὐκ ἄν μοι δόμον ἀνέρος ἡγήσαιο
<hom.od 7.23>	̓Αλκινόου, ὃς τοῖσδε μετ' ἀνθρώποισι ἀνάσσει;
<hom.od 7.24>	καὶ γὰρ ἐγὼ ξεῖνος ταλαπείριος ἐνθάδ' ἱκάνω
<hom.od 7.25>	τηλόθεν ἐξ ἀπίης γαίης: τῷ οὔ τινα οἶδα
<hom.od 7.26>	ἀνθρώπων, οἳ τήνδε πόλιν καὶ γαῖαν ἔχουσιν.”

<hom.od 7.27>	τὸν δ' αὖτε προσέειπε θεά, γλαυκῶπις ̓Αθήνη:
<hom.od 7.28>	“τοιγὰρ ἐγώ τοι, ξεῖνε πάτερ, δόμον, ὅν με κελεύεις,
<hom.od 7.29>	δείξω, ἐπεί μοι πατρὸς ἀμύμονος ἐγγύθι ναίει.
<hom.od 7.30>	ἀλλ' ἴθι σιγῇ τοῖον,  ἐγὼ δ' ὁδὸν ἡγεμονεύσω,
<hom.od 7.31>	μηδέ τιν' ἀνθρώπων προτιόσσεο μηδ' ἐρέεινε.
<hom.od 7.32>	οὐ γὰρ ξείνους οἵδε μάλ' ἀνθρώπους ἀνέχονται,
<hom.od 7.33>	οὐδ' ἀγαπαζόμενοι φιλέους' ὅς κ' ἄλλοθεν ἔλθῃ.
<hom.od 7.34>	νηυσὶ θοῇσιν τοί γε πεποιθότες ὠκείῃσι
<hom.od 7.35>	λαῖτμα μέγ' ἐκπερόωσιν,  ἐπεί σφισι δῶκ' ἐνοσίχθων:
<hom.od 7.36>	τῶν νέες ὠκεῖαι ὡς εἰ πτερὸν ἠὲ νόημα.”

<hom.od 7.37>	ὣς ἄρα φωνήσας' ἡγήσατο Παλλὰς ̓Αθήνη
<hom.od 7.38>	καρπαλίμως: ὁ δ' ἔπειτα μετ' ἴχνια βαῖνε θεοῖο.
<hom.od 7.39>	τὸν δ' ἄρα Φαίηκες ναυσικλυτοὶ οὐκ ἐνόησαν
<hom.od 7.40>	ἐρχόμενον κατὰ ἄστυ διὰ σφέας: οὐ γὰρ ̓Αθήνη
<hom.od 7.41>	εἴα ἐυπλόκαμος, δεινὴ θεός, ἥ ῥά οἱ ἀχλὺν
<hom.od 7.42>	θεσπεσίην κατέχευε φίλα φρονέους' ἐνὶ θυμῷ.
<hom.od 7.43>	θαύμαζεν δ' ̓Οδυσεὺς λιμένας καὶ νῆας ἐίσας
<hom.od 7.44>	αὐτῶν θ' ἡρώων ἀγορὰς καὶ τείχεα μακρὰ
<hom.od 7.45>	ὑψηλά,  σκολόπεσσιν ἀρηρότα, θαῦμα ἰδέσθαι.
<hom.od 7.46>	ἀλλ' ὅτε δὴ βασιλῆος ἀγακλυτὰ δώμαθ' ἵκοντο,
<hom.od 7.47>	τοῖσι δὲ μύθων ἦρχε θεά, γλαυκῶπις ̓Αθήνη:

<hom.od 7.48>	“οὗτος δή τοι, ξεῖνε πάτερ, δόμος, ὅν με κελεύεις
<hom.od 7.49>	πεφραδέμεν: δήεις δὲ διοτρεφέας βασιλῆας
<hom.od 7.50>	δαίτην δαινυμένους: σὺ δ' ἔσω κίε,  μηδέ τι θυμῷ
<hom.od 7.51>	τάρβει: θαρσαλέος γὰρ ἀνὴρ ἐν πᾶσιν ἀμείνων
<hom.od 7.52>	ἔργοισιν τελέθει, εἰ καί ποθεν ἄλλοθεν ἔλθοι.
<hom.od 7.53>	δέσποιναν μὲν πρῶτα κιχήσεαι ἐν μεγάροισιν:
<hom.od 7.54>	̓Αρήτη δ' ὄνομ' ἐστὶν ἐπώνυμον, ἐκ δὲ τοκήων
<hom.od 7.55>	τῶν αὐτῶν οἵ περ τέκον ̓Αλκίνοον βασιλῆα.
<hom.od 7.56>	Ναυσίθοον μὲν πρῶτα Ποσειδάων ἐνοσίχθων
<hom.od 7.57>	γείνατο καὶ Περίβοια, γυναικῶν εἶδος ἀρίστη,
<hom.od 7.58>	ὁπλοτάτη θυγάτηρ μεγαλήτορος Εὐρυμέδοντος,
<hom.od 7.59>	ὅς ποθ' ὑπερθύμοισι Γιγάντεσσιν βασίλευεν.
<hom.od 7.60>	ἀλλ' ὁ μὲν ὤλεσε λαὸν ἀτάσθαλον,  ὤλετο δ' αὐτός:
<hom.od 7.61>	τῇ δὲ Ποσειδάων ἐμίγη καὶ ἐγείνατο παῖδα
<hom.od 7.62>	Ναυσίθοον μεγάθυμον, ὃς ἐν Φαίηξιν ἄνασσε:
<hom.od 7.63>	Ναυσίθοος δ' ἔτεκεν ̔Ρηξήνορά τ' ̓Αλκίνοόν τε.
<hom.od 7.64>	τὸν μὲν ἄκουρον ἐόντα βάλ' ἀργυρότοξος ̓Απόλλων
<hom.od 7.65>	νυμφίον ἐν μεγάρῳ,  μίαν οἴην παῖδα λιπόντα
<hom.od 7.66>	̓Αρήτην: τὴν δ' ̓Αλκίνοος ποιήσατ' ἄκοιτιν,
<hom.od 7.67>	καί μιν ἔτις', ὡς οὔ τις ἐπὶ χθονὶ τίεται ἄλλη,
<hom.od 7.68>	ὅσσαι νῦν γε γυναῖκες ὑπ' ἀνδράσιν οἶκον ἔχουσιν.
<hom.od 7.69>	ὣς κείνη περὶ κῆρι τετίμηταί τε καὶ ἔστιν
<hom.od 7.70>	ἔκ τε φίλων παίδων ἔκ τ' αὐτοῦ ̓Αλκινόοιο
<hom.od 7.71>	καὶ λαῶν, οἵ μίν ῥα θεὸν ὣς εἰσορόωντες
<hom.od 7.72>	δειδέχαται μύθοισιν, ὅτε στείχῃς' ἀνὰ ἄστυ.
<hom.od 7.73>	οὐ μὲν γάρ τι νόου γε καὶ αὐτὴ δεύεται ἐσθλοῦ:
<hom.od 7.74>	ᾗσι τ' ἐὺ φρονέῃσι καὶ ἀνδράσι νείκεα λύει.
<hom.od 7.75>	εἴ κέν τοι κείνη γε φίλα φρονέῃς' ἐνὶ θυμῷ,
<hom.od 7.76>	ἐλπωρή τοι ἔπειτα φίλους τ' ἰδέειν καὶ ἱκέσθαι
<hom.od 7.77>	οἶκον ἐς ὑψόροφον καὶ σὴν ἐς πατρίδα γαῖαν.”

<hom.od 7.78>	ὣς ἄρα φωνήσας' ἀπέβη γλαυκῶπις ̓Αθήνη
<hom.od 7.79>	πόντον ἐπ' ἀτρύγετον, λίπε δὲ Σχερίην ἐρατεινήν,
<hom.od 7.80>	ἵκετο δ' ἐς Μαραθῶνα καὶ εὐρυάγυιαν ̓Αθήνην,
<hom.od 7.81>	δῦνε δ' ̓Ερεχθῆος πυκινὸν δόμον. αὐτὰρ ̓Οδυσσεὺς
<hom.od 7.82>	̓Αλκινόου πρὸς δώματ' ἴε κλυτά: πολλὰ δέ οἱ κῆρ
<hom.od 7.83>	ὥρμαιν' ἱσταμένῳ, πρὶν χάλκεον οὐδὸν ἱκέσθαι.
<hom.od 7.84>	ὥς τε γὰρ ἠελίου αἴγλη πέλεν ἠὲ σελήνης
<hom.od 7.85>	δῶμα καθ' ὑψερεφὲς μεγαλήτορος ̓Αλκινόοιο.
<hom.od 7.86>	χάλκεοι μὲν γὰρ τοῖχοι ἐληλέδατ' ἔνθα καὶ ἔνθα,
<hom.od 7.87>	ἐς μυχὸν ἐξ οὐδοῦ, περὶ δὲ θριγκὸς κυάνοιο:
<hom.od 7.88>	χρύσειαι δὲ θύραι πυκινὸν δόμον ἐντὸς ἔεργον:
<hom.od 7.89>	σταθμοὶ δ' ἀργύρεοι ἐν χαλκέῳ ἕστασαν οὐδῷ,
<hom.od 7.90>	ἀργύρεον δ' ἐφ' ὑπερθύριον,  χρυσέη δὲ κορώνη.
<hom.od 7.91>	χρύσειοι δ' ἑκάτερθε καὶ ἀργύρεοι κύνες ἦσαν,
<hom.od 7.92>	οὓς ̔́Ηφαιστος ἔτευξεν ἰδυίῃσι πραπίδεσσι
<hom.od 7.93>	δῶμα φυλασσέμεναι μεγαλήτορος ̓Αλκινόοιο,
<hom.od 7.94>	ἀθανάτους ὄντας καὶ ἀγήρως ἤματα πάντα.
<hom.od 7.95>	ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα,
<hom.od 7.96>	ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι
<hom.od 7.97>	λεπτοὶ ἐύννητοι βεβλήατο, ἔργα γυναικῶν.
<hom.od 7.98>	ἔνθα δὲ Φαιήκων ἡγήτορες ἑδριόωντο
<hom.od 7.99>	πίνοντες καὶ ἔδοντες: ἐπηετανὸν γὰρ ἔχεσκον.
<hom.od 7.100>	χρύσειοι δ' ἄρα κοῦροι ἐυδμήτων ἐπὶ βωμῶν
<hom.od 7.101>	ἕστασαν αἰθομένας δαί̈δας μετὰ χερσὶν ἔχοντες,
<hom.od 7.102>	φαίνοντες νύκτας κατὰ δώματα δαιτυμόνεσσι.
<hom.od 7.103>	πεντήκοντα δέ οἱ δμωαὶ κατὰ δῶμα γυναῖκες
<hom.od 7.104>	αἱ μὲν ἀλετρεύουσι μύλῃς ἔπι μήλοπα καρπόν,
<hom.od 7.105>	αἱ δ' ἱστοὺς ὑφόωσι καὶ ἠλάκατα στρωφῶσιν
<hom.od 7.106>	ἥμεναι, οἷά τε φύλλα μακεδνῆς αἰγείροιο:
<hom.od 7.107>	καιρουσσέων δ' ὀθονέων ἀπολείβεται ὑγρὸν ἔλαιον.
<hom.od 7.108>	ὅσσον Φαίηκες περὶ πάντων ἴδριες ἀνδρῶν
<hom.od 7.109>	νῆα θοὴν ἐνὶ πόντῳ ἐλαυνέμεν, ὣς δὲ γυναῖκες
<hom.od 7.110>	ἱστῶν τεχνῆσσαι: πέρι γάρ σφισι δῶκεν ̓Αθήνη
<hom.od 7.111>	ἔργα τ' ἐπίστασθαι περικαλλέα καὶ φρένας ἐσθλάς.
<hom.od 7.112>	ἔκτοσθεν δ' αὐλῆς μέγας ὄρχατος ἄγχι θυράων
<hom.od 7.113>	τετράγυος: περὶ δ' ἕρκος ἐλήλαται ἀμφοτέρωθεν.
<hom.od 7.114>	ἔνθα δὲ δένδρεα μακρὰ πεφύκασι τηλεθόωντα,
<hom.od 7.115>	ὄγχναι καὶ ῥοιαὶ καὶ μηλέαι ἀγλαόκαρποι
<hom.od 7.116>	συκέαι τε γλυκεραὶ καὶ ἐλαῖαι τηλεθόωσαι.
<hom.od 7.117>	τάων οὔ ποτε καρπὸς ἀπόλλυται οὐδ' ἀπολείπει
<hom.od 7.118>	χείματος οὐδὲ θέρευς, ἐπετήσιος: ἀλλὰ μάλ' αἰεὶ
<hom.od 7.119>	Ζεφυρίη πνείουσα τὰ μὲν φύει, ἄλλα δὲ πέσσει.
<hom.od 7.120>	ὄγχνη ἐπ' ὄγχνῃ γηράσκει,  μῆλον δ' ἐπὶ μήλῳ,
<hom.od 7.121>	αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ.
<hom.od 7.122>	ἔνθα δέ οἱ πολύκαρπος ἀλωὴ ἐρρίζωται,
<hom.od 7.123>	τῆς ἕτερον μὲν θειλόπεδον λευρῷ ἐνὶ χώρῳ
<hom.od 7.124>	τέρσεται ἠελίῳ, ἑτέρας δ' ἄρα τε τρυγόωσιν,
<hom.od 7.125>	ἄλλας δὲ τραπέουσι: πάροιθε δέ τ' ὄμφακές εἰσιν
<hom.od 7.126>	ἄνθος ἀφιεῖσαι, ἕτεραι δ' ὑποπερκάζουσιν.
<hom.od 7.127>	ἔνθα δὲ κοσμηταὶ πρασιαὶ παρὰ νείατον ὄρχον
<hom.od 7.128>	παντοῖαι πεφύασιν, ἐπηετανὸν γανόωσαι:
<hom.od 7.129>	ἐν δὲ δύω κρῆναι ἡ μέν τ' ἀνὰ κῆπον ἅπαντα
<hom.od 7.130>	σκίδναται,  ἡ δ' ἑτέρωθεν ὑπ' αὐλῆς οὐδὸν ἵησι
<hom.od 7.131>	πρὸς δόμον ὑψηλόν, ὅθεν ὑδρεύοντο πολῖται.
<hom.od 7.132>	τοῖ' ἄρ' ἐν ̓Αλκινόοιο θεῶν ἔσαν ἀγλαὰ δῶρα.

<hom.od 7.133>	ἔνθα στὰς θηεῖτο πολύτλας δῖος ̓Οδυσσεύς.
<hom.od 7.134>	αὐτὰρ ἐπεὶ δὴ πάντα ἑῷ θηήσατο θυμῷ,
<hom.od 7.135>	καρπαλίμως ὑπὲρ οὐδὸν ἐβήσετο δώματος εἴσω.
<hom.od 7.136>	εὗρε δὲ Φαιήκων ἡγήτορας ἠδὲ μέδοντας
<hom.od 7.137>	σπένδοντας δεπάεσσιν ἐυσκόπῳ ἀργεϊφόντῃ,
<hom.od 7.138>	ᾧ πυμάτῳ σπένδεσκον, ὅτε μνησαίατο κοίτου.
<hom.od 7.139>	αὐτὰρ ὁ βῆ διὰ δῶμα πολύτλας δῖος ̓Οδυσσεὺς
<hom.od 7.140>	πολλὴν ἠέρ' ἔχων,  ἥν οἱ περίχευεν ̓Αθήνη,
<hom.od 7.141>	ὄφρ' ἵκετ' ̓Αρήτην τε καὶ ̓Αλκίνοον βασιλῆα.
<hom.od 7.142>	ἀμφὶ δ' ἄρ' ̓Αρήτης βάλε γούνασι χεῖρας ̓Οδυσσεύς,
<hom.od 7.143>	καὶ τότε δή ῥ' αὐτοῖο πάλιν χύτο θέσφατος ἀήρ.
<hom.od 7.144>	οἱ δ' ἄνεῳ ἐγένοντο, δόμον κάτα φῶτα ἰδόντες:
<hom.od 7.145>	θαύμαζον δ' ὁρόωντες.  ὁ δὲ λιτάνευεν ̓Οδυσσεύς:

<hom.od 7.146>	“̓Αρήτη, θύγατερ ̔Ρηξήνορος ἀντιθέοιο,
<hom.od 7.147>	σόν τε πόσιν σά τε γούναθ' ἱκάνω πολλὰ μογήσας
<hom.od 7.148>	τούσδε τε δαιτυμόνας: τοῖσιν θεοὶ ὄλβια δοῖεν
<hom.od 7.149>	ζωέμεναι, καὶ παισὶν ἐπιτρέψειεν ἕκαστος
<hom.od 7.150>	κτήματ' ἐνὶ μεγάροισι γέρας θ' ὅ τι δῆμος ἔδωκεν:
<hom.od 7.151>	αὐτὰρ ἐμοὶ πομπὴν ὀτρύνετε πατρίδ' ἱκέσθαι
<hom.od 7.152>	θᾶσσον, ἐπεὶ δὴ δηθὰ φίλων ἄπο πήματα πάσχω.”

<hom.od 7.153>	ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσιν
<hom.od 7.154>	πὰρ πυρί: οἱ δ' ἄρα πάντες ἀκὴν ἐγένοντο σιωπῇ.
<hom.od 7.155>	ὀψὲ δὲ δὴ μετέειπε γέρων ἥρως ̓Εχένηος,
<hom.od 7.156>	ὃς δὴ Φαιήκων ἀνδρῶν προγενέστερος ἦεν
<hom.od 7.157>	καὶ μύθοισι κέκαστο, παλαιά τε πολλά τε εἰδώς:
<hom.od 7.158>	ὅ σφιν ἐὺ φρονέων ἀγορήσατο καὶ μετέειπεν:
<hom.od 7.159>	“̓Αλκίνο', οὐ μέν τοι τόδε κάλλιον, οὐδὲ ἔοικε,
<hom.od 7.160>	ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν,
<hom.od 7.161>	οἵδε δὲ σὸν μῦθον ποτιδέγμενοι ἰσχανόωνται.
<hom.od 7.162>	ἄλλ' ἄγε δὴ ξεῖνον μὲν ἐπὶ θρόνου ἀργυροήλου
<hom.od 7.163>	εἷσον ἀναστήσας, σὺ δὲ κηρύκεσσι κέλευσον
<hom.od 7.164>	οἶνον ἐπικρῆσαι, ἵνα καὶ Διὶ τερπικεραύνῳ
<hom.od 7.165>	σπείσομεν,  ὅς θ' ἱκέτῃσιν ἅμ' αἰδοίοισιν ὀπηδεῖ:
<hom.od 7.166>	δόρπον δὲ ξείνῳ ταμίη δότω ἔνδον ἐόντων.”

<hom.od 7.167>	αὐτὰρ ἐπεὶ τό γ' ἄκους' ἱερὸν μένος ̓Αλκινόοιο,
<hom.od 7.168>	χειρὸς ἑλὼν ̓Οδυσῆα δαί̈φρονα ποικιλομήτην
<hom.od 7.169>	ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ,
<hom.od 7.170>	υἱὸν ἀναστήσας ἀγαπήνορα Λαοδάμαντα,
<hom.od 7.171>	ὅς οἱ πλησίον ἷζε, μάλιστα δέ μιν φιλέεσκεν.
<hom.od 7.172>	χέρνιβα δ' ἀμφίπολος προχόῳ ἐπέχευε φέρουσα
<hom.od 7.173>	καλῇ χρυσείῃ ὑπὲρ ἀργυρέοιο λέβητος,
<hom.od 7.174>	νίψασθαι: παρὰ δὲ ξεστὴν ἐτάνυσσε τράπεζαν.
<hom.od 7.175>	σῖτον δ' αἰδοίη ταμίη παρέθηκε φέρουσα,
<hom.od 7.176>	εἴδατα πόλλ' ἐπιθεῖσα, χαριζομένη παρεόντων.
<hom.od 7.177>	αὐτὰρ ὁ πῖνε καὶ ἦσθε πολύτλας δῖος ̓Οδυσσεύς.
<hom.od 7.178>	καὶ τότε κήρυκα προσέφη μένος ̓Αλκινόοιο:

<hom.od 7.179>	“Ποντόνοε, κρητῆρα κερασσάμενος μέθυ νεῖμον
<hom.od 7.180>	πᾶσιν ἀνὰ μέγαρον,  ἵνα καὶ Διὶ τερπικεραύνῳ
<hom.od 7.181>	σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ.”

<hom.od 7.182>	ὣς φάτο, Ποντόνοος δὲ μελίφρονα οἶνον ἐκίρνα,
<hom.od 7.183>	νώμησεν δ' ἄρα πᾶσιν ἐπαρξάμενος δεπάεσσιν.
<hom.od 7.184>	αὐτὰρ ἐπεὶ σπεῖσάν τ' ἔπιόν θ', ὅσον ἤθελε θυμός,
<hom.od 7.185>	τοῖσιν δ' ̓Αλκίνοος ἀγορήσατο καὶ μετέειπε:

<hom.od 7.186>	“κέκλυτε, Φαιήκων ἡγήτορες ἠδὲ μέδοντες
<hom.od 7.187>	ὄφρ' εἴπω τά με θυμὸς ἐνὶ στήθεσσι κελεύει.
<hom.od 7.188>	νῦν μὲν δαισάμενοι κατακείετε οἴκαδ' ἰόντες:
<hom.od 7.189>	ἠῶθεν δὲ γέροντας ἐπὶ πλέονας καλέσαντες
<hom.od 7.190>	ξεῖνον ἐνὶ μεγάροις ξεινίσσομεν ἠδὲ θεοῖσιν
<hom.od 7.191>	ῥέξομεν ἱερὰ καλά, ἔπειτα δὲ καὶ περὶ πομπῆς
<hom.od 7.192>	μνησόμεθ', ὥς χ' ὁ ξεῖνος ἄνευθε πόνου καὶ ἀνίης
<hom.od 7.193>	πομπῇ ὑφ' ἡμετέρῃ ἣν πατρίδα γαῖαν ἵκηται
<hom.od 7.194>	χαίρων καρπαλίμως, εἰ καὶ μάλα τηλόθεν ἐστί,
<hom.od 7.195>	μηδέ τι μεσσηγύς γε κακὸν καὶ πῆμα πάθῃσι,
<hom.od 7.196>	πρίν γε τὸν ἧς γαίης ἐπιβήμεναι: ἔνθα δ' ἔπειτα
<hom.od 7.197>	πείσεται, ἅσσα οἱ αἶσα κατὰ κλῶθές τε βαρεῖαι
<hom.od 7.198>	γιγνομένῳ νήσαντο λίνῳ, ὅτε μιν τέκε μήτηρ.
<hom.od 7.199>	εἰ δέ τις ἀθανάτων γε κατ' οὐρανοῦ εἰλήλουθεν,
<hom.od 7.200>	ἄλλο τι δὴ τόδ' ἔπειτα θεοὶ περιμηχανόωνται.
<hom.od 7.201>	αἰεὶ γὰρ τὸ πάρος γε θεοὶ φαίνονται ἐναργεῖς
<hom.od 7.202>	ἡμῖν, εὖτ' ἔρδωμεν ἀγακλειτὰς ἑκατόμβας,
<hom.od 7.203>	δαίνυνταί τε παρ' ἄμμι καθήμενοι ἔνθα περ ἡμεῖς.
<hom.od 7.204>	εἰ δ' ἄρα τις καὶ μοῦνος ἰὼν ξύμβληται ὁδίτης,
<hom.od 7.205>	οὔ τι κατακρύπτουσιν,  ἐπεί σφισιν ἐγγύθεν εἰμέν,
<hom.od 7.206>	ὥς περ Κύκλωπές τε καὶ ἄγρια φῦλα Γιγάντων.”

<hom.od 7.207>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 7.208>	“̓Αλκίνο', ἄλλο τί τοι μελέτω φρεσίν: οὐ γὰρ ἐγώ γε
<hom.od 7.209>	ἀθανάτοισιν ἔοικα, τοὶ οὐρανὸν εὐρὺν ἔχουσιν,
<hom.od 7.210>	οὐ δέμας οὐδὲ φυήν,  ἀλλὰ θνητοῖσι βροτοῖσιν.
<hom.od 7.211>	οὕς τινας ὑμεῖς ἴστε μάλιστ' ὀχέοντας ὀιζὺν
<hom.od 7.212>	ἀνθρώπων, τοῖσίν κεν ἐν ἄλγεσιν ἰσωσαίμην.
<hom.od 7.213>	καὶ δ' ἔτι κεν καὶ μᾶλλον ἐγὼ κακὰ μυθησαίμην,
<hom.od 7.214>	ὅσσα γε δὴ ξύμπαντα θεῶν ἰότητι μόγησα.
<hom.od 7.215>	ἀλλ' ἐμὲ μὲν δορπῆσαι ἐάσατε κηδόμενόν περ:
<hom.od 7.216>	οὐ γάρ τι στυγερῇ ἐπὶ γαστέρι κύντερον ἄλλο
<hom.od 7.217>	ἔπλετο, ἥ τ' ἐκέλευσεν ἕο μνήσασθαι ἀνάγκῃ
<hom.od 7.218>	καὶ μάλα τειρόμενον καὶ ἐνὶ φρεσὶ πένθος ἔχοντα,
<hom.od 7.219>	ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ
<hom.od 7.220>	ἐσθέμεναι κέλεται καὶ πινέμεν,  ἐκ δέ με πάντων
<hom.od 7.221>	ληθάνει ὅσς' ἔπαθον, καὶ ἐνιπλησθῆναι ἀνώγει.
<hom.od 7.222>	ὑμεῖς δ' ὀτρύνεσθαι ἅμ' ἠοῖ φαινομένηφιν,
<hom.od 7.223>	ὥς κ' ἐμὲ τὸν δύστηνον ἐμῆς ἐπιβήσετε πάτρης
<hom.od 7.224>	καί περ πολλὰ παθόντα: ἰδόντα με καὶ λίποι αἰὼν
<hom.od 7.225>	κτῆσιν ἐμήν, δμῶάς τε καὶ ὑψερεφὲς μέγα δῶμα.”

<hom.od 7.226>	ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον
<hom.od 7.227>	πεμπέμεναι τὸν ξεῖνον, ἐπεὶ κατὰ μοῖραν ἔειπεν.
<hom.od 7.228>	αὐτὰρ ἐπεὶ σπεῖσάν τ' ἔπιον θ' ὅσον ἤθελε θυμός,
<hom.od 7.229>	οἱ μὲν κακκείοντες ἔβαν οἶκόνδε ἕκαστος,
<hom.od 7.230>	αὐτὰρ ὁ ἐν μεγάρῳ ὑπελείπετο δῖος ̓Οδυσσεύς,
<hom.od 7.231>	πὰρ δέ οἱ ̓Αρήτη τε καὶ ̓Αλκίνοος θεοειδὴς
<hom.od 7.232>	ἥσθην: ἀμφίπολοι δ' ἀπεκόσμεον ἔντεα δαιτός.
<hom.od 7.233>	τοῖσιν δ' ̓Αρήτη λευκώλενος ἤρχετο μύθων:
<hom.od 7.234>	ἔγνω γὰρ φᾶρός τε χιτῶνά τε εἵματ' ἰδοῦσα
<hom.od 7.235>	καλά,  τά ῥ' αὐτὴ τεῦξε σὺν ἀμφιπόλοισι γυναιξί:
<hom.od 7.236>	καί μιν φωνήσας' ἔπεα πτερόεντα προσηύδα:

<hom.od 7.237>	“ξεῖνε, τὸ μέν σε πρῶτον ἐγὼν εἰρήσομαι αὐτή:
<hom.od 7.238>	τίς πόθεν εἰς ἀνδρῶν; τίς τοι τάδε εἵματ' ἔδωκεν;
<hom.od 7.239>	οὐ δὴ φῆς ἐπὶ πόντον ἀλώμενος ἐνθάδ' ἱκέσθαι;”

<hom.od 7.240>	τὴν δ' ἀπαμειβόμενος προσέφη πολύμητις ̓Οδυσσεύς:
<hom.od 7.241>	“ἀργαλέον,  βασίλεια, διηνεκέως ἀγορεῦσαι
<hom.od 7.242>	κήδε', ἐπεί μοι πολλὰ δόσαν θεοὶ Οὐρανίωνες:
<hom.od 7.243>	τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς.
<hom.od 7.244>	̓Ωγυγίη τις νῆσος ἀπόπροθεν εἰν ἁλὶ κεῖται:
<hom.od 7.245>	ἔνθα μὲν ̓́Ατλαντος θυγάτηρ,  δολόεσσα Καλυψὼ
<hom.od 7.246>	ναίει ἐυπλόκαμος, δεινὴ θεός: οὐδέ τις αὐτῇ
<hom.od 7.247>	μίσγεται οὔτε θεῶν οὔτε θνητῶν ἀνθρώπων.
<hom.od 7.248>	ἀλλ' ἐμὲ τὸν δύστηνον ἐφέστιον ἤγαγε δαίμων
<hom.od 7.249>	οἶον, ἐπεί μοι νῆα θοὴν ἀργῆτι κεραυνῷ
<hom.od 7.250>	Ζεὺς ἔλσας ἐκέασσε μέσῳ ἐνὶ οἴνοπι πόντῳ.
<hom.od 7.251>	ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,
<hom.od 7.252>	αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης
<hom.od 7.253>	ἐννῆμαρ φερόμην: δεκάτῃ δέ με νυκτὶ μελαίνῃ
<hom.od 7.254>	νῆσον ἐς ̓Ωγυγίην πέλασαν θεοί, ἔνθα Καλυψὼ
<hom.od 7.255>	ναίει ἐυπλόκαμος,  δεινὴ θεός, ἥ με λαβοῦσα
<hom.od 7.256>	ἐνδυκέως ἐφίλει τε καὶ ἔτρεφεν ἠδὲ ἔφασκε
<hom.od 7.257>	θήσειν ἀθάνατον καὶ ἀγήραον ἤματα πάντα:
<hom.od 7.258>	ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν.
<hom.od 7.259>	ἔνθα μὲν ἑπτάετες μένον ἔμπεδον, εἵματα δ' αἰεὶ
<hom.od 7.260>	δάκρυσι δεύεσκον,  τά μοι ἄμβροτα δῶκε Καλυψώ:
<hom.od 7.261>	ἀλλ' ὅτε δὴ ὀγδόατόν μοι ἐπιπλόμενον ἔτος ἦλθεν,
<hom.od 7.262>	καὶ τότε δή μ' ἐκέλευσεν ἐποτρύνουσα νέεσθαι
<hom.od 7.263>	Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς.
<hom.od 7.264>	πέμπε δ' ἐπὶ σχεδίης πολυδέσμου, πολλὰ δ' ἔδωκε,
<hom.od 7.265>	σῖτον καὶ μέθυ ἡδύ,  καὶ ἄμβροτα εἵματα ἕσσεν,
<hom.od 7.266>	οὖρον δὲ προέηκεν ἀπήμονά τε λιαρόν τε.
<hom.od 7.267>	ἑπτὰ δὲ καὶ δέκα μὲν πλέον ἤματα ποντοπορεύων,
<hom.od 7.268>	ὀκτωκαιδεκάτῃ δ' ἐφάνη ὄρεα σκιόεντα
<hom.od 7.269>	γαίης ὑμετέρης, γήθησε δέ μοι φίλον ἦτορ
<hom.od 7.270>	δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ
<hom.od 7.271>	πολλῇ, τήν μοι ἐπῶρσε Ποσειδάων ἐνοσίχθων,
<hom.od 7.272>	ὅς μοι ἐφορμήσας ἀνέμους κατέδησε κέλευθον,
<hom.od 7.273>	ὤρινεν δὲ θάλασσαν ἀθέσφατον, οὐδέ τι κῦμα
<hom.od 7.274>	εἴα ἐπὶ σχεδίης ἁδινὰ στενάχοντα φέρεσθαι.
<hom.od 7.275>	τὴν μὲν ἔπειτα θύελλα διεσκέδας': αὐτὰρ ἐγώ γε
<hom.od 7.276>	νηχόμενος τόδε λαῖτμα διέτμαγον, ὄφρα με γαίῃ
<hom.od 7.277>	ὑμετέρῃ ἐπέλασσε φέρων ἄνεμός τε καὶ ὕδωρ.
<hom.od 7.278>	ἔνθα κέ μ' ἐκβαίνοντα βιήσατο κῦμ' ἐπὶ χέρσου,
<hom.od 7.279>	πέτρῃς πρὸς μεγάλῃσι βαλὸν καὶ ἀτερπέι χώρῳ:
<hom.od 7.280>	ἀλλ' ἀναχασσάμενος νῆχον πάλιν,  ἧος ἐπῆλθον
<hom.od 7.281>	ἐς ποταμόν, τῇ δή μοι ἐείσατο χῶρος ἄριστος,
<hom.od 7.282>	λεῖος πετράων, καὶ ἐπὶ σκέπας ἦν ἀνέμοιο.
<hom.od 7.283>	ἐκ δ' ἔπεσον θυμηγερέων, ἐπὶ δ' ἀμβροσίη νὺξ
<hom.od 7.284>	ἤλυθ'. ἐγὼ δ' ἀπάνευθε διιπετέος ποταμοῖο
<hom.od 7.285>	ἐκβὰς ἐν θάμνοισι κατέδραθον,  ἀμφὶ δὲ φύλλα
<hom.od 7.286>	ἠφυσάμην: ὕπνον δὲ θεὸς κατ' ἀπείρονα χεῦεν.
<hom.od 7.287>	ἔνθα μὲν ἐν φύλλοισι φίλον τετιημένος ἦτορ
<hom.od 7.288>	εὗδον παννύχιος καὶ ἐπ' ἠῶ καὶ μέσον ἦμαρ.
<hom.od 7.289>	δείλετό τ' ἠέλιος καί με γλυκὺς ὕπνος ἀνῆκεν.
<hom.od 7.290>	ἀμφιπόλους δ' ἐπὶ θινὶ τεῆς ἐνόησα θυγατρὸς
<hom.od 7.291>	παιζούσας, ἐν δ' αὐτὴ ἔην ἐικυῖα θεῇσι:
<hom.od 7.292>	τὴν ἱκέτευς': ἡ δ' οὔ τι νοήματος ἤμβροτεν ἐσθλοῦ,
<hom.od 7.293>	ὡς οὐκ ἂν ἔλποιο νεώτερον ἀντιάσαντα
<hom.od 7.294>	ἐρξέμεν: αἰεὶ γάρ τε νεώτεροι ἀφραδέουσιν.
<hom.od 7.295>	ἥ μοι σῖτον ἔδωκεν ἅλις ἠδ' αἴθοπα οἶνον
<hom.od 7.296>	καὶ λοῦς' ἐν ποταμῷ καί μοι τάδε εἵματ' ἔδωκε.
<hom.od 7.297>	ταῦτά τοι ἀχνύμενός περ ἀληθείην κατέλεξα.”

<hom.od 7.298>	τὸν δ' αὖτ' ̓Αλκίνοος ἀπαμείβετο φώνησέν τε:
<hom.od 7.299>	“ξεῖν', ἦ τοι μὲν τοῦτο γ' ἐναίσιμον οὐκ ἐνόησε
<hom.od 7.300>	παῖς ἐμή,  οὕνεκά ς' οὔ τι μετ' ἀμφιπόλοισι γυναιξὶν
<hom.od 7.301>	ἦγεν ἐς ἡμέτερον, σὺ δ' ἄρα πρώτην ἱκέτευσας.”

<hom.od 7.302>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 7.303>	“ἥρως, μή τοι τοὔνεκ' ἀμύμονα νείκεε κούρην:
<hom.od 7.304>	ἡ μὲν γάρ μ' ἐκέλευε σὺν ἀμφιπόλοισιν ἕπεσθαι,
<hom.od 7.305>	ἀλλ' ἐγὼ οὐκ ἔθελον δείσας αἰσχυνόμενός τε,
<hom.od 7.306>	μή πως καὶ σοὶ θυμὸς ἐπισκύσσαιτο ἰδόντι:
<hom.od 7.307>	δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων.”

<hom.od 7.308>	τὸν δ' αὖτ' ̓Αλκίνοος ἀπαμείβετο φώνησέν τε:
<hom.od 7.309>	“ξεῖν', οὔ μοι τοιοῦτον ἐνὶ στήθεσσι φίλον κῆρ
<hom.od 7.310>	μαψιδίως κεχολῶσθαι: ἀμείνω δ' αἴσιμα πάντα.
<hom.od 7.311>	αἲ γάρ, Ζεῦ τε πάτερ καὶ ̓Αθηναίη καὶ ̓́Απολλον,
<hom.od 7.312>	τοῖος ἐὼν οἷός ἐσσι, τά τε φρονέων ἅ τ' ἐγώ περ,
<hom.od 7.313>	παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι
<hom.od 7.314>	αὖθι μένων: οἶκον δέ κ' ἐγὼ καὶ κτήματα δοίην,
<hom.od 7.315>	εἴ κ' ἐθέλων γε μένοις: ἀέκοντα δέ ς' οὔ τις ἐρύξει
<hom.od 7.316>	Φαιήκων: μὴ τοῦτο φίλον Διὶ πατρὶ γένοιτο.
<hom.od 7.317>	πομπὴν δ' ἐς τόδ' ἐγὼ τεκμαίρομαι, ὄφρ' ἐὺ εἰδῇς,
<hom.od 7.318>	αὔριον ἔς: τῆμος δὲ σὺ μὲν δεδμημένος ὕπνῳ
<hom.od 7.319>	λέξεαι, οἱ δ' ἐλόωσι γαλήνην, ὄφρ' ἂν ἵκηαι
<hom.od 7.320>	πατρίδα σὴν καὶ δῶμα,  καὶ εἴ πού τοι φίλον ἐστίν,
<hom.od 7.321>	εἴ περ καὶ μάλα πολλὸν ἑκαστέρω ἔστ' Εὐβοίης,
<hom.od 7.322>	τήν περ τηλοτάτω φάς' ἔμμεναι, οἵ μιν ἴδοντο
<hom.od 7.323>	λαῶν ἡμετέρων, ὅτε τε ξανθὸν ̔Ραδάμανθυν
<hom.od 7.324>	ἦγον ἐποψόμενον Τιτυὸν Γαιήιον υἱόν.
<hom.od 7.325>	καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν
<hom.od 7.326>	ἤματι τῷ αὐτῷ καὶ ἀπήνυσαν οἴκαδ' ὀπίσσω.
<hom.od 7.327>	εἰδήσεις δὲ καὶ αὐτὸς ἐνὶ φρεσὶν ὅσσον ἄρισται
<hom.od 7.328>	νῆες ἐμαὶ καὶ κοῦροι ἀναρρίπτειν ἅλα πηδῷ.”

<hom.od 7.329>	ὣς φάτο, γήθησεν δὲ πολύτλας δῖος ̓Οδυσσεύς,
<hom.od 7.330>	εὐχόμενος δ' ἄρα εἶπεν,  ἔπος τ' ἔφατ' ἔκ τ' ὀνόμαζεν:
<hom.od 7.331>	“Ζεῦ πάτερ, αἴθ' ὅσα εἶπε τελευτήσειεν ἅπαντα
<hom.od 7.332>	̓Αλκίνοος: τοῦ μέν κεν ἐπὶ ζείδωρον ἄρουραν
<hom.od 7.333>	ἄσβεστον κλέος εἴη, ἐγὼ δέ κε πατρίδ' ἱκοίμην.”

<hom.od 7.334>	ὣς οἱ μὲν τοιαῦτα πρὸς ἀλλήλους ἀγόρευον:
<hom.od 7.335>	κέκλετο δ' ̓Αρήτη λευκώλενος ἀμφιπόλοισιν
<hom.od 7.336>	δέμνι' ὑπ' αἰθούσῃ θέμεναι καὶ ῥήγεα καλὰ
<hom.od 7.337>	πορφύρε' ἐμβαλέειν, στορέσαι τ' ἐφύπερθε τάπητας
<hom.od 7.338>	χλαίνας τ' ἐνθέμεναι οὔλας καθύπερθεν ἕσασθαι.
<hom.od 7.339>	αἱ δ' ἴσαν ἐκ μεγάροιο δάος μετὰ χερσὶν ἔχουσαι:
<hom.od 7.340>	αὐτὰρ ἐπεὶ στόρεσαν πυκινὸν λέχος ἐγκονέουσαι,
<hom.od 7.341>	ὤτρυνον δ' ̓Οδυσῆα παριστάμεναι ἐπέεσσιν:
<hom.od 7.342>	“ὄρσο κέων, ὦ ξεῖνε: πεποίηται δέ τοι εὐνή.”

<hom.od 7.343>	ὣς φάν, τῷ δ' ἀσπαστὸν ἐείσατο κοιμηθῆναι.
<hom.od 7.344>	ὣς ὁ μὲν ἔνθα καθεῦδε πολύτλας δῖος ̓Οδυσσεὺς
<hom.od 7.345>	τρητοῖς ἐν λεχέεσσιν ὑπ' αἰθούσῃ ἐριδούπῳ:
<hom.od 7.346>	̓Αλκίνοος δ' ἄρα λέκτο μυχῷ δόμου ὑψηλοῖο,
<hom.od 7.347>	πὰρ δὲ γυνὴ δέσποινα λέχος πόρσυνε καὶ εὐνήν.

