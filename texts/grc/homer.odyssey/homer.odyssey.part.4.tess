<hom.od 4.1>	οἱ δ' ἷξον κοίλην Λακεδαίμονα κητώεσσαν,
<hom.od 4.2>	πρὸς δ' ἄρα δώματ' ἔλων Μενελάου κυδαλίμοιο.
<hom.od 4.3>	τὸν δ' εὗρον δαινύντα γάμον πολλοῖσιν ἔτῃσιν
<hom.od 4.4>	υἱέος ἠδὲ θυγατρὸς ἀμύμονος ᾧ ἐνὶ οἴκῳ.
<hom.od 4.5>	τὴν μὲν ̓Αχιλλῆος ῥηξήνορος υἱέι πέμπεν:
<hom.od 4.6>	ἐν Τροίῃ γὰρ πρῶτον ὑπέσχετο καὶ κατένευσε
<hom.od 4.7>	δωσέμεναι, τοῖσιν δὲ θεοὶ γάμον ἐξετέλειον.
<hom.od 4.8>	τὴν ἄρ' ὅ γ' ἔνθ' ἵπποισι καὶ ἅρμασι πέμπε νέεσθαι
<hom.od 4.9>	Μυρμιδόνων προτὶ ἄστυ περικλυτόν, οἷσιν ἄνασσεν.
<hom.od 4.10>	υἱέι δὲ Σπάρτηθεν ̓Αλέκτορος ἤγετο κούρην,
<hom.od 4.11>	ὅς οἱ τηλύγετος γένετο κρατερὸς Μεγαπένθης
<hom.od 4.12>	ἐκ δούλης: ̔Ελένῃ δὲ θεοὶ γόνον οὐκέτ' ἔφαινον,
<hom.od 4.13>	ἐπεὶ δὴ τὸ πρῶτον ἐγείνατο παῖδ' ἐρατεινήν,
<hom.od 4.14>	̔Ερμιόνην, ἣ εἶδος ἔχε χρυσέης ̓Αφροδίτης.
<hom.od 4.15>	ὣς οἱ μὲν δαίνυντο καθ' ὑψερεφὲς μέγα δῶμα
<hom.od 4.16>	γείτονες ἠδὲ ἔται Μενελάου κυδαλίμοιο,
<hom.od 4.17>	τερπόμενοι: μετὰ δέ σφιν ἐμέλπετο θεῖος ἀοιδὸς
<hom.od 4.18>	φορμίζων, δοιὼ δὲ κυβιστητῆρε κατ' αὐτούς,
<hom.od 4.19>	μολπῆς ἐξάρχοντος, ἐδίνευον κατὰ μέσσους.

<hom.od 4.20>	τὼ δ' αὖτ' ἐν προθύροισι δόμων αὐτώ τε καὶ ἵππω,
<hom.od 4.21>	Τηλέμαχός θ' ἥρως καὶ Νέστορος ἀγλαὸς υἱός,
<hom.od 4.22>	στῆσαν: ὁ δὲ προμολὼν ἴδετο κρείων ̓Ετεωνεύς,
<hom.od 4.23>	ὀτρηρὸς θεράπων Μενελάου κυδαλίμοιο,
<hom.od 4.24>	βῆ δ' ἴμεν ἀγγελέων διὰ δώματα ποιμένι λαῶν,
<hom.od 4.25>	ἀγχοῦ δ' ἱστάμενος ἔπεα πτερόεντα προσηύδα:

<hom.od 4.26>	“ξείνω δή τινε τώδε, διοτρεφὲς ὦ Μενέλαε,
<hom.od 4.27>	ἄνδρε δύω, γενεῇ δὲ Διὸς μεγάλοιο ἔικτον.
<hom.od 4.28>	ἀλλ' εἴπ', ἤ σφωιν καταλύσομεν ὠκέας ἵππους,
<hom.od 4.29>	ἦ ἄλλον πέμπωμεν ἱκανέμεν, ὅς κε φιλήσῃ.”

<hom.od 4.30>	τὸν δὲ μέγ' ὀχθήσας προσέφη ξανθὸς Μενέλαος:
<hom.od 4.31>	“οὐ μὲν νήπιος ἦσθα, Βοηθοί̈δη ̓Ετεωνεῦ,
<hom.od 4.32>	τὸ πρίν: ἀτὰρ μὲν νῦν γε πάϊς ὣς νήπια βάζεις.
<hom.od 4.33>	ἦ μὲν δὴ νῶι ξεινήια πολλὰ φαγόντε
<hom.od 4.34>	ἄλλων ἀνθρώπων δεῦρ' ἱκόμεθ', αἴ κέ ποθι Ζεὺς
<hom.od 4.35>	ἐξοπίσω περ παύσῃ ὀιζύος.  ἀλλὰ λύ' ἵππους
<hom.od 4.36>	ξείνων, ἐς δ' αὐτοὺς προτέρω ἄγε θοινηθῆναι.”

<hom.od 4.37>	ὣς φάθ', ὁ δὲ μεγάροιο διέσσυτο, κέκλετο δ' ἄλλους
<hom.od 4.38>	ὀτρηροὺς θεράποντας ἅμα σπέσθαι ἑοῖ αὐτῷ.
<hom.od 4.39>	οἱ δ' ἵππους μὲν λῦσαν ὑπὸ ζυγοῦ ἱδρώοντας,
<hom.od 4.40>	καὶ τοὺς μὲν κατέδησαν ἐφ' ἱππείῃσι κάπῃσι,
<hom.od 4.41>	πὰρ δ' ἔβαλον ζειάς, ἀνὰ δὲ κρῖ λευκὸν ἔμιξαν,
<hom.od 4.42>	ἅρματα δ' ἔκλιναν πρὸς ἐνώπια παμφανόωντα,
<hom.od 4.43>	αὐτοὺς δ' εἰσῆγον θεῖον δόμον. οἱ δὲ ἰδόντες
<hom.od 4.44>	θαύμαζον κατὰ δῶμα διοτρεφέος βασιλῆος:
<hom.od 4.45>	ὥς τε γὰρ ἠελίου αἴγλη πέλεν ἠὲ σελήνης
<hom.od 4.46>	δῶμα καθ' ὑψερεφὲς Μενελάου κυδαλίμοιο.
<hom.od 4.47>	αὐτὰρ ἐπεὶ τάρπησαν ὁρώμενοι ὀφθαλμοῖσιν,
<hom.od 4.48>	ἔς ῥ' ἀσαμίνθους βάντες ἐυξέστας λούσαντο.
<hom.od 4.49>	τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,
<hom.od 4.50>	ἀμφὶ δ' ἄρα χλαίνας οὔλας βάλον ἠδὲ χιτῶνας,
<hom.od 4.51>	ἔς ῥα θρόνους ἕζοντο παρ' ̓Ατρεί̈δην Μενέλαον.
<hom.od 4.52>	χέρνιβα δ' ἀμφίπολος προχόῳ ἐπέχευε φέρουσα
<hom.od 4.53>	καλῇ χρυσείῃ ὑπὲρ ἀργυρέοιο λέβητος,
<hom.od 4.54>	νίψασθαι: παρὰ δὲ ξεστὴν ἐτάνυσσε τράπεζαν.
<hom.od 4.55>	σῖτον δ' αἰδοίη ταμίη παρέθηκε φέρουσα,
<hom.od 4.56>	εἴδατα πόλλ' ἐπιθεῖσα, χαριζομένη παρεόντων.
<hom.od 4.57>	δαιτρὸς δὲ κρειῶν πίνακας παρέθηκεν ἀείρας
<hom.od 4.58>	παντοίων, παρὰ δέ σφι τίθει χρύσεια κύπελλα.
<hom.od 4.59>	τὼ καὶ δεικνύμενος προσέφη ξανθὸς Μενέλαος:

<hom.od 4.60>	“σίτου θ' ἅπτεσθον καὶ χαίρετον.  αὐτὰρ ἔπειτα
<hom.od 4.61>	δείπνου πασσαμένω εἰρησόμεθ', οἵ τινές ἐστον
<hom.od 4.62>	ἀνδρῶν: οὐ γὰρ σφῷν γε γένος ἀπόλωλε τοκήων,
<hom.od 4.63>	ἀλλ' ἀνδρῶν γένος ἐστὲ διοτρεφέων βασιλήων
<hom.od 4.64>	σκηπτούχων, ἐπεὶ οὔ κε κακοὶ τοιούσδε τέκοιεν.”

<hom.od 4.65>	ὣς φάτο,  καί σφιν νῶτα βοὸς παρὰ πίονα θῆκεν
<hom.od 4.66>	ὄπτ' ἐν χερσὶν ἑλών, τά ῥά οἱ γέρα πάρθεσαν αὐτῷ.
<hom.od 4.67>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom.od 4.68>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 4.69>	δὴ τότε Τηλέμαχος προσεφώνεε Νέστορος υἱόν,
<hom.od 4.70>	ἄγχι σχὼν κεφαλήν,  ἵνα μὴ πευθοίαθ' οἱ ἄλλοι:

<hom.od 4.71>	“φράζεο, Νεστορίδη, τῷ ἐμῷ κεχαρισμένε θυμῷ,
<hom.od 4.72>	χαλκοῦ τε στεροπὴν κὰδ δώματα ἠχήεντα
<hom.od 4.73>	χρυσοῦ τ' ἠλέκτρου τε καὶ ἀργύρου ἠδ' ἐλέφαντος.
<hom.od 4.74>	Ζηνός που τοιήδε γ' ̓Ολυμπίου ἔνδοθεν αὐλή,
<hom.od 4.75>	ὅσσα τάδ' ἄσπετα πολλά: σέβας μ' ἔχει εἰσορόωντα.”

<hom.od 4.75>	τοῦ δ' ἀγορεύοντος ξύνετο ξανθὸς Μενέλαος,
<hom.od 4.76>	καί σφεας φωνήσας ἔπεα πτερόεντα προσηύδα:

<hom.od 4.77>	“τέκνα φίλ', ἦ τοι Ζηνὶ βροτῶν οὐκ ἄν τις ἐρίζοι:
<hom.od 4.78>	ἀθάνατοι γὰρ τοῦ γε δόμοι καὶ κτήματ' ἔασιν:
<hom.od 4.80>	ἀνδρῶν δ' ἤ κέν τίς μοι ἐρίσσεται,  ἠὲ καὶ οὐκί,
<hom.od 4.81>	κτήμασιν. ἦ γὰρ πολλὰ παθὼν καὶ πόλλ' ἐπαληθεὶς
<hom.od 4.82>	ἠγαγόμην ἐν νηυσὶ καὶ ὀγδοάτῳ ἔτει ἦλθον,
<hom.od 4.83>	Κύπρον Φοινίκην τε καὶ Αἰγυπτίους ἐπαληθείς,
<hom.od 4.84>	Αἰθίοπάς θ' ἱκόμην καὶ Σιδονίους καὶ ̓Ερεμβοὺς
<hom.od 4.85>	καὶ Λιβύην,  ἵνα τ' ἄρνες ἄφαρ κεραοὶ τελέθουσι.
<hom.od 4.86>	τρὶς γὰρ τίκτει μῆλα τελεσφόρον εἰς ἐνιαυτόν.
<hom.od 4.87>	ἔνθα μὲν οὔτε ἄναξ ἐπιδευὴς οὔτε τι ποιμὴν
<hom.od 4.88>	τυροῦ καὶ κρειῶν οὐδὲ γλυκεροῖο γάλακτος,
<hom.od 4.89>	ἀλλ' αἰεὶ παρέχουσιν ἐπηετανὸν γάλα θῆσθαι.
<hom.od 4.90>	ἧος ἐγὼ περὶ κεῖνα πολὺν βίοτον συναγείρων
<hom.od 4.91>	ἠλώμην, τῆός μοι ἀδελφεὸν ἄλλος ἔπεφνεν
<hom.od 4.92>	λάθρῃ, ἀνωιστί, δόλῳ οὐλομένης ἀλόχοιο:
<hom.od 4.93>	ὣς οὔ τοι χαίρων τοῖσδε κτεάτεσσιν ἀνάσσω.
<hom.od 4.94>	καὶ πατέρων τάδε μέλλετ' ἀκουέμεν, οἵ τινες ὑμῖν
<hom.od 4.95>	εἰσίν,  ἐπεὶ μάλα πολλὰ πάθον, καὶ ἀπώλεσα οἶκον
<hom.od 4.96>	εὖ μάλα ναιετάοντα, κεχανδότα πολλὰ καὶ ἐσθλά.
<hom.od 4.97>	ὧν ὄφελον τριτάτην περ ἔχων ἐν δώμασι μοῖραν
<hom.od 4.98>	ναίειν, οἱ δ' ἄνδρες σόοι ἔμμεναι, οἳ τότ' ὄλοντο
<hom.od 4.99>	Τροίῃ ἐν εὐρείῃ ἑκὰς ̓́Αργεος ἱπποβότοιο.
<hom.od 4.100>	ἀλλ' ἔμπης πάντας μὲν ὀδυρόμενος καὶ ἀχεύων
<hom.od 4.101>	πολλάκις ἐν μεγάροισι καθήμενος ἡμετέροισιν
<hom.od 4.102>	ἄλλοτε μέν τε γόῳ φρένα τέρπομαι, ἄλλοτε δ' αὖτε
<hom.od 4.103>	παύομαι: αἰψηρὸς δὲ κόρος κρυεροῖο γόοιο.
<hom.od 4.104>	τῶν πάντων οὐ τόσσον ὀδύρομαι, ἀχνύμενός περ,
<hom.od 4.105>	ὡς ἑνός,  ὅς τέ μοι ὕπνον ἀπεχθαίρει καὶ ἐδωδὴν
<hom.od 4.106>	μνωομένῳ, ἐπεὶ οὔ τις ̓Αχαιῶν τόσς' ἐμόγησεν,
<hom.od 4.107>	ὅσς' ̓Οδυσεὺς ἐμόγησε καὶ ἤρατο. τῷ δ' ἄρ' ἔμελλεν
<hom.od 4.108>	αὐτῷ κήδε' ἔσεσθαι, ἐμοὶ δ' ἄχος αἰὲν ἄλαστον
<hom.od 4.109>	κείνου, ὅπως δὴ δηρὸν ἀποίχεται, οὐδέ τι ἴδμεν,
<hom.od 4.110>	ζώει ὅ γ' ἦ τέθνηκεν.  ὀδύρονταί νύ που αὐτὸν
<hom.od 4.111>	Λαέρτης θ' ὁ γέρων καὶ ἐχέφρων Πηνελόπεια
<hom.od 4.112>	Τηλέμαχός θ', ὃν ἔλειπε νέον γεγαῶτ' ἐνὶ οἴκῳ.”

<hom.od 4.113>	ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο.
<hom.od 4.114>	δάκρυ δ' ἀπὸ βλεφάρων χαμάδις βάλε πατρὸς ἀκούσας,
<hom.od 4.115>	χλαῖναν πορφυρέην ἄντ' ὀφθαλμοῖιν ἀνασχὼν
<hom.od 4.116>	ἀμφοτέρῃσιν χερσί. νόησε δέ μιν Μενέλαος,
<hom.od 4.117>	μερμήριξε δ' ἔπειτα κατὰ φρένα καὶ κατὰ θυμόν,
<hom.od 4.118>	ἠέ μιν αὐτὸν πατρὸς ἐάσειε μνησθῆναι
<hom.od 4.119>	ἦ πρῶτ' ἐξερέοιτο ἕκαστά τε πειρήσαιτο.

<hom.od 4.120>	ἧος ὁ ταῦθ' ὥρμαινε κατὰ φρένα καὶ κατὰ θυμόν,
<hom.od 4.121>	ἐκ δ' ̔Ελένη θαλάμοιο θυώδεος ὑψορόφοιο
<hom.od 4.122>	ἤλυθεν ̓Αρτέμιδι χρυσηλακάτῳ ἐικυῖα.
<hom.od 4.123>	τῇ δ' ἄρ' ἅμ' ̓Αδρήστη κλισίην εὔτυκτον ἔθηκεν,
<hom.od 4.124>	̓Αλκίππη δὲ τάπητα φέρεν μαλακοῦ ἐρίοιο,
<hom.od 4.125>	Φυλὼ δ' ἀργύρεον τάλαρον φέρε,  τόν οἱ ἔθηκεν
<hom.od 4.126>	̓Αλκάνδρη, Πολύβοιο δάμαρ, ὃς ἔναι' ἐνὶ Θήβῃς
<hom.od 4.127>	Αἰγυπτίῃς, ὅθι πλεῖστα δόμοις ἐν κτήματα κεῖται:
<hom.od 4.128>	ὃς Μενελάῳ δῶκε δύ' ἀργυρέας ἀσαμίνθους,
<hom.od 4.129>	δοιοὺς δὲ τρίποδας, δέκα δὲ χρυσοῖο τάλαντα.
<hom.od 4.130>	χωρὶς δ' αὖθ' ̔Ελένῃ ἄλοχος πόρε κάλλιμα δῶρα:
<hom.od 4.131>	χρυσέην τ' ἠλακάτην τάλαρόν θ' ὑπόκυκλον ὄπασσεν
<hom.od 4.132>	ἀργύρεον, χρυσῷ δ' ἐπὶ χείλεα κεκράαντο.
<hom.od 4.133>	τόν ῥά οἱ ἀμφίπολος Φυλὼ παρέθηκε φέρουσα
<hom.od 4.134>	νήματος ἀσκητοῖο βεβυσμένον: αὐτὰρ ἐπ' αὐτῷ
<hom.od 4.135>	ἠλακάτη τετάνυστο ἰοδνεφὲς εἶρος ἔχουσα.
<hom.od 4.136>	ἕζετο δ' ἐν κλισμῷ, ὑπὸ δὲ θρῆνυς ποσὶν ἦεν.
<hom.od 4.137>	αὐτίκα δ' ἥ γ' ἐπέεσσι πόσιν ἐρέεινεν ἕκαστα:

<hom.od 4.138>	“ἴδμεν δή, Μενέλαε διοτρεφές, οἵ τινες οἵδε
<hom.od 4.139>	ἀνδρῶν εὐχετόωνται ἱκανέμεν ἡμέτερον δῶ;
<hom.od 4.140>	ψεύσομαι ἦ ἔτυμον ἐρέω;  κέλεται δέ με θυμός.
<hom.od 4.141>	οὐ γάρ πώ τινά φημι ἐοικότα ὧδε ἰδέσθαι
<hom.od 4.142>	οὔτ' ἄνδρ' οὔτε γυναῖκα, σέβας μ' ἔχει εἰσορόωσαν,
<hom.od 4.143>	ὡς ὅδ' ̓Οδυσσῆος μεγαλήτορος υἷι ἔοικε,
<hom.od 4.144>	Τηλεμάχῳ, τὸν ἔλειπε νέον γεγαῶτ' ἐνὶ οἴκῳ
<hom.od 4.145>	κεῖνος ἀνήρ,  ὅτ' ἐμεῖο κυνώπιδος εἵνεκ' ̓Αχαιοὶ
<hom.od 4.146>	ἤλθεθ' ὑπὸ Τροίην πόλεμον θρασὺν ὁρμαίνοντες.”

<hom.od 4.147>	τὴν δ' ἀπαμειβόμενος προσέφη ξανθὸς Μενέλαος:
<hom.od 4.148>	“οὕτω νῦν καὶ ἐγὼ νοέω, γύναι, ὡς σὺ ἐίσκεις:
<hom.od 4.149>	κείνου γὰρ τοιοίδε πόδες τοιαίδε τε χεῖρες
<hom.od 4.150>	ὀφθαλμῶν τε βολαὶ κεφαλή τ' ἐφύπερθέ τε χαῖται.
<hom.od 4.151>	καὶ νῦν ἦ τοι ἐγὼ μεμνημένος ἀμφ' ̓Οδυσῆι
<hom.od 4.152>	μυθεόμην, ὅσα κεῖνος ὀιζύσας ἐμόγησεν
<hom.od 4.153>	ἀμφ' ἐμοί, αὐτὰρ ὁ πικρὸν ὑπ' ὀφρύσι δάκρυον εἶβε,
<hom.od 4.154>	χλαῖναν πορφυρέην ἄντ' ὀφθαλμοῖιν ἀνασχών.”

<hom.od 4.155>	τὸν δ' αὖ Νεστορίδης Πεισίστρατος ἀντίον ηὔδα:
<hom.od 4.156>	“̓Ατρεί̈δη Μενέλαε διοτρεφές, ὄρχαμε λαῶν,
<hom.od 4.157>	κείνου μέν τοι ὅδ' υἱὸς ἐτήτυμον, ὡς ἀγορεύεις:
<hom.od 4.158>	ἀλλὰ σαόφρων ἐστί, νεμεσσᾶται δ' ἐνὶ θυμῷ
<hom.od 4.159>	ὧδ' ἐλθὼν τὸ πρῶτον ἐπεσβολίας ἀναφαίνειν
<hom.od 4.160>	ἄντα σέθεν,  τοῦ νῶι θεοῦ ὣς τερπόμεθ' αὐδῇ.
<hom.od 4.161>	αὐτὰρ ἐμὲ προέηκε Γερήνιος ἱππότα Νέστωρ
<hom.od 4.162>	τῷ ἅμα πομπὸν ἕπεσθαι: ἐέλδετο γάρ σε ἰδέσθαι,
<hom.od 4.163>	ὄφρα οἱ ἤ τι ἔπος ὑποθήσεαι ἠέ τι ἔργον.
<hom.od 4.164>	πολλὰ γὰρ ἄλγε' ἔχει πατρὸς πάϊς οἰχομένοιο
<hom.od 4.165>	ἐν μεγάροις,  ᾧ μὴ ἄλλοι ἀοσσητῆρες ἔωσιν,
<hom.od 4.166>	ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι
<hom.od 4.167>	εἴς' οἵ κεν κατὰ δῆμον ἀλάλκοιεν κακότητα.”

<hom.od 4.168>	τὸν δ' ἀπαμειβόμενος προσέφη ξανθὸς Μενέλαος:
<hom.od 4.169>	“ὢ πόποι, ἦ μάλα δὴ φίλου ἀνέρος υἱὸς ἐμὸν δῶ
<hom.od 4.170>	ἵκεθ',  ὃς εἵνεκ' ἐμεῖο πολέας ἐμόγησεν ἀέθλους:
<hom.od 4.171>	καί μιν ἔφην ἐλθόντα φιλησέμεν ἔξοχον ἄλλων
<hom.od 4.172>	̓Αργείων, εἰ νῶιν ὑπεὶρ ἅλα νόστον ἔδωκε
<hom.od 4.173>	νηυσὶ θοῇσι γενέσθαι ̓Ολύμπιος εὐρύοπα Ζεύς.
<hom.od 4.174>	καί κέ οἱ ̓́Αργεϊ νάσσα πόλιν καὶ δώματ' ἔτευξα,
<hom.od 4.175>	ἐξ ̓Ιθάκης ἀγαγὼν σὺν κτήμασι καὶ τέκεϊ ᾧ
<hom.od 4.176>	καὶ πᾶσιν λαοῖσι, μίαν πόλιν ἐξαλαπάξας,
<hom.od 4.177>	αἳ περιναιετάουσιν, ἀνάσσονται δ' ἐμοὶ αὐτῷ.
<hom.od 4.178>	καί κε θάμ' ἐνθάδ' ἐόντες ἐμισγόμεθ': οὐδέ κεν ἡμέας
<hom.od 4.179>	ἄλλο διέκρινεν φιλέοντέ τε τερπομένω τε,
<hom.od 4.180>	πρίν γ' ὅτε δὴ θανάτοιο μέλαν νέφος ἀμφεκάλυψεν.
<hom.od 4.181>	ἀλλὰ τὰ μέν που μέλλεν ἀγάσσεσθαι θεὸς αὐτός,
<hom.od 4.182>	ὃς κεῖνον δύστηνον ἀνόστιμον οἶον ἔθηκεν.”

<hom.od 4.183>	ὣς φάτο, τοῖσι δὲ πᾶσιν ὑφ' ἵμερον ὦρσε γόοιο.
<hom.od 4.184>	κλαῖε μὲν ̓Αργείη ̔Ελένη, Διὸς ἐκγεγαυῖα,
<hom.od 4.185>	κλαῖε δὲ Τηλέμαχός τε καὶ ̓Ατρεί̈δης Μενέλαος,
<hom.od 4.186>	οὐδ' ἄρα Νέστορος υἱὸς ἀδακρύτω ἔχεν ὄσσε:
<hom.od 4.187>	μνήσατο γὰρ κατὰ θυμὸν ἀμύμονος ̓Αντιλόχοιο,
<hom.od 4.188>	τόν ῥ' ̓Ηοῦς ἔκτεινε φαεινῆς ἀγλαὸς υἱός:
<hom.od 4.189>	τοῦ ὅ γ' ἐπιμνησθεὶς ἔπεα πτερόεντ' ἀγόρευεν:

<hom.od 4.190>	“̓Ατρεί̈δη,  περὶ μέν σε βροτῶν πεπνυμένον εἶναι
<hom.od 4.191>	Νέστωρ φάσχ' ὁ γέρων, ὅτ' ἐπιμνησαίμεθα σεῖο
<hom.od 4.192>	οἷσιν ἐνὶ μεγάροισι, καὶ ἀλλήλους ἐρέοιμεν.
<hom.od 4.193>	καὶ νῦν, εἴ τί που ἔστι, πίθοιό μοι: οὐ γὰρ ἐγώ γε
<hom.od 4.194>	τέρπομ' ὀδυρόμενος μεταδόρπιος, ἀλλὰ καὶ ἠὼς
<hom.od 4.195>	ἔσσεται ἠριγένεια: νεμεσσῶμαί γε μὲν οὐδὲν
<hom.od 4.196>	κλαίειν ὅς κε θάνῃσι βροτῶν καὶ πότμον ἐπίσπῃ.
<hom.od 4.197>	τοῦτό νυ καὶ γέρας οἶον ὀιζυροῖσι βροτοῖσιν,
<hom.od 4.198>	κείρασθαί τε κόμην βαλέειν τ' ἀπὸ δάκρυ παρειῶν.
<hom.od 4.199>	καὶ γὰρ ἐμὸς τέθνηκεν ἀδελφεός, οὔ τι κάκιστος
<hom.od 4.200>	̓Αργείων: μέλλεις δὲ σὺ ἴδμεναι: οὐ γὰρ ἐγώ γε
<hom.od 4.201>	ἤντης' οὐδὲ ἴδον: περὶ δ' ἄλλων φασὶ γενέσθαι
<hom.od 4.202>	̓Αντίλοχον, πέρι μὲν θείειν ταχὺν ἠδὲ μαχητήν.”

<hom.od 4.203>	τὸν δ' ἀπαμειβόμενος προσέφη ξανθὸς Μενέλαος:
<hom.od 4.204>	“ὦ φίλ', ἐπεὶ τόσα εἶπες, ὅς' ἂν πεπνυμένος ἀνὴρ
<hom.od 4.205>	εἴποι καὶ ῥέξειε,  καὶ ὃς προγενέστερος εἴη:
<hom.od 4.206>	τοίου γὰρ καὶ πατρός, ὃ καὶ πεπνυμένα βάζεις,
<hom.od 4.207>	ῥεῖα δ' ἀρίγνωτος γόνος ἀνέρος ᾧ τε Κρονίων
<hom.od 4.208>	ὄλβον ἐπικλώσῃ γαμέοντί τε γεινομένῳ τε,
<hom.od 4.209>	ὡς νῦν Νέστορι δῶκε διαμπερὲς ἤματα πάντα
<hom.od 4.210>	αὐτὸν μὲν λιπαρῶς γηρασκέμεν ἐν μεγάροισιν,
<hom.od 4.211>	υἱέας αὖ πινυτούς τε καὶ ἔγχεσιν εἶναι ἀρίστους.
<hom.od 4.212>	ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,
<hom.od 4.213>	δόρπου δ' ἐξαῦτις μνησώμεθα, χερσὶ δ' ἐφ' ὕδωρ
<hom.od 4.214>	χευάντων. μῦθοι δὲ καὶ ἠῶθέν περ ἔσονται
<hom.od 4.215>	Τηλεμάχῳ καὶ ἐμοὶ διαειπέμεν ἀλλήλοισιν.”

<hom.od 4.216>	ὣς ἔφατ', ̓Ασφαλίων δ' ἄρ ὕδωρ ἐπὶ χεῖρας ἔχευεν,
<hom.od 4.217>	ὀτρηρὸς θεράπων Μενελάου κυδαλίμοιο.
<hom.od 4.218>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.

<hom.od 4.219>	ἔνθ' αὖτ' ἄλλ' ἐνόης' ̔Ελένη Διὸς ἐκγεγαυῖα:
<hom.od 4.220>	αὐτίκ' ἄρ' εἰς οἶνον βάλε φάρμακον,  ἔνθεν ἔπινον,
<hom.od 4.221>	νηπενθές τ' ἄχολόν τε, κακῶν ἐπίληθον ἁπάντων.
<hom.od 4.222>	ὃς τὸ καταβρόξειεν, ἐπὴν κρητῆρι μιγείη,
<hom.od 4.223>	οὔ κεν ἐφημέριός γε βάλοι κατὰ δάκρυ παρειῶν,
<hom.od 4.224>	οὐδ' εἴ οἱ κατατεθναίη μήτηρ τε πατήρ τε,
<hom.od 4.225>	οὐδ' εἴ οἱ προπάροιθεν ἀδελφεὸν ἢ φίλον υἱὸν
<hom.od 4.226>	χαλκῷ δηιόῳεν, ὁ δ' ὀφθαλμοῖσιν ὁρῷτο.
<hom.od 4.227>	τοῖα Διὸς θυγάτηρ ἔχε φάρμακα μητιόεντα,
<hom.od 4.228>	ἐσθλά, τά οἱ Πολύδαμνα πόρεν, Θῶνος παράκοιτις
<hom.od 4.229>	Αἰγυπτίη, τῇ πλεῖστα φέρει ζείδωρος ἄρουρα
<hom.od 4.230>	φάρμακα,  πολλὰ μὲν ἐσθλὰ μεμιγμένα πολλὰ δὲ λυγρά:
<hom.od 4.231>	ἰητρὸς δὲ ἕκαστος ἐπιστάμενος περὶ πάντων
<hom.od 4.232>	ἀνθρώπων: ἦ γὰρ Παιήονός εἰσι γενέθλης.
<hom.od 4.233>	αὐτὰρ ἐπεί ῥ' ἐνέηκε κέλευσέ τε οἰνοχοῆσαι,
<hom.od 4.234>	ἐξαῦτις μύθοισιν ἀμειβομένη προσέειπεν:

<hom.od 4.235>	“̓Ατρεί̈δη Μενέλαε διοτρεφὲς ἠδὲ καὶ οἵδε
<hom.od 4.236>	ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ
<hom.od 4.237>	Ζεὺς ἀγαθόν τε κακόν τε διδοῖ: δύναται γὰρ ἅπαντα:
<hom.od 4.238>	ἦ τοι νῦν δαίνυσθε καθήμενοι ἐν μεγάροισι
<hom.od 4.239>	καὶ μύθοις τέρπεσθε: ἐοικότα γὰρ καταλέξω.
<hom.od 4.240>	πάντα μὲν οὐκ ἂν ἐγὼ μυθήσομαι οὐδ' ὀνομήνω,
<hom.od 4.241>	ὅσσοι ̓Οδυσσῆος ταλασίφρονός εἰσιν ἄεθλοι:
<hom.od 4.242>	ἀλλ' οἷον τόδ' ἔρεξε καὶ ἔτλη καρτερὸς ἀνὴρ
<hom.od 4.243>	δήμῳ ἔνι Τρώων, ὅθι πάσχετε πήματ' ̓Αχαιοί.
<hom.od 4.244>	αὐτόν μιν πληγῇσιν ἀεικελίῃσι δαμάσσας,
<hom.od 4.245>	σπεῖρα κάκ' ἀμφ' ὤμοισι βαλών,  οἰκῆι ἐοικώς,
<hom.od 4.246>	ἀνδρῶν δυσμενέων κατέδυ πόλιν εὐρυάγυιαν:
<hom.od 4.247>	ἄλλῳ δ' αὐτὸν φωτὶ κατακρύπτων ἤισκε,
<hom.od 4.248>	δέκτῃ, ὃς οὐδὲν τοῖος ἔην ἐπὶ νηυσὶν ̓Αχαιῶν.
<hom.od 4.249>	τῷ ἴκελος κατέδυ Τρώων πόλιν, οἱ δ' ἀβάκησαν
<hom.od 4.250>	πάντες: ἐγὼ δέ μιν οἴη ἀνέγνων τοῖον ἐόντα,
<hom.od 4.251>	καί μιν ἀνηρώτων: ὁ δὲ κερδοσύνῃ ἀλέεινεν.
<hom.od 4.252>	ἀλλ' ὅτε δή μιν ἐγὼ λόεον καὶ χρῖον ἐλαίῳ,
<hom.od 4.253>	ἀμφὶ δὲ εἵματα ἕσσα καὶ ὤμοσα καρτερὸν ὅρκον
<hom.od 4.254>	μὴ μὲν πρὶν ̓Οδυσῆα μετὰ Τρώεσς' ἀναφῆναι,
<hom.od 4.255>	πρίν γε τὸν ἐς νῆάς τε θοὰς κλισίας τ' ἀφικέσθαι,
<hom.od 4.256>	καὶ τότε δή μοι πάντα νόον κατέλεξεν ̓Αχαιῶν.
<hom.od 4.257>	πολλοὺς δὲ Τρώων κτείνας ταναήκεϊ χαλκῷ
<hom.od 4.258>	ἦλθε μετ' ̓Αργείους, κατὰ δὲ φρόνιν ἤγαγε πολλήν.
<hom.od 4.259>	ἔνθ' ἄλλαι Τρῳαὶ λίγ' ἐκώκυον: αὐτὰρ ἐμὸν κῆρ
<hom.od 4.260>	χαῖρ',  ἐπεὶ ἤδη μοι κραδίη τέτραπτο νέεσθαι
<hom.od 4.261>	ἂψ οἶκόνδ', ἄτην δὲ μετέστενον, ἣν ̓Αφροδίτη
<hom.od 4.262>	δῶχ', ὅτε μ' ἤγαγε κεῖσε φίλης ἀπὸ πατρίδος αἴης,
<hom.od 4.263>	παῖδά τ' ἐμὴν νοσφισσαμένην θάλαμόν τε πόσιν τε
<hom.od 4.264>	οὔ τευ δευόμενον, οὔτ' ἂρ φρένας οὔτε τι εἶδος.”

<hom.od 4.265>	τὴν δ' ἀπαμειβόμενος προσέφη ξανθὸς Μενέλαος:
<hom.od 4.266>	“ναὶ δὴ ταῦτά γε πάντα, γύναι, κατὰ μοῖραν ἔειπες.
<hom.od 4.267>	ἤδη μὲν πολέων ἐδάην βουλήν τε νόον τε
<hom.od 4.268>	ἀνδρῶν ἡρώων, πολλὴν δ' ἐπελήλυθα γαῖαν:
<hom.od 4.269>	ἀλλ' οὔ πω τοιοῦτον ἐγὼν ἴδον ὀφθαλμοῖσιν,
<hom.od 4.270>	οἷν ̓Οδυσσῆος ταλασίφρονος ἔσκε φίλον κῆρ.
<hom.od 4.271>	οἷον καὶ τόδ' ἔρεξε καὶ ἔτλη καρτερὸς ἀνὴρ
<hom.od 4.272>	ἵππῳ ἔνι ξεστῷ, ἵν' ἐνήμεθα πάντες ἄριστοι
<hom.od 4.273>	̓Αργείων Τρώεσσι φόνον καὶ κῆρα φέροντες.
<hom.od 4.274>	ἦλθες ἔπειτα σὺ κεῖσε: κελευσέμεναι δέ ς' ἔμελλε
<hom.od 4.275>	δαίμων,  ὃς Τρώεσσιν ἐβούλετο κῦδος ὀρέξαι:
<hom.od 4.276>	καί τοι Δηί̈φοβος θεοείκελος ἕσπετ' ἰούσῃ.
<hom.od 4.277>	τρὶς δὲ περίστειξας κοῖλον λόχον ἀμφαφόωσα,
<hom.od 4.278>	ἐκ δ' ὀνομακλήδην Δαναῶν ὀνόμαζες ἀρίστους,
<hom.od 4.279>	πάντων ̓Αργείων φωνὴν ἴσκους' ἀλόχοισιν.
<hom.od 4.280>	αὐτὰρ ἐγὼ καὶ Τυδεί̈δης καὶ δῖος ̓Οδυσσεὺς
<hom.od 4.281>	ἥμενοι ἐν μέσσοισιν ἀκούσαμεν ὡς ἐβόησας.
<hom.od 4.282>	νῶι μὲν ἀμφοτέρω μενεήναμεν ὁρμηθέντε
<hom.od 4.283>	ἢ ἐξελθέμεναι, ἢ ἔνδοθεν αἶψ' ὑπακοῦσαι:
<hom.od 4.284>	ἀλλ' ̓Οδυσεὺς κατέρυκε καὶ ἔσχεθεν ἱεμένω περ.
<hom.od 4.285>	ἔνθ' ἄλλοι μὲν πάντες ἀκὴν ἔσαν υἷες ̓Αχαιῶν,
<hom.od 4.286>	̓́Αντικλος δὲ σέ γ' οἶος ἀμείψασθαι ἐπέεσσιν
<hom.od 4.287>	ἤθελεν. ἀλλ' ̓Οδυσεὺς ἐπὶ μάστακα χερσὶ πίεζεν
<hom.od 4.288>	νωλεμέως κρατερῇσι, σάωσε δὲ πάντας ̓Αχαιούς:
<hom.od 4.289>	τόφρα δ' ἔχ', ὄφρα σε νόσφιν ἀπήγαγε Παλλὰς ̓Αθήνη.”

<hom.od 4.290>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 4.291>	“̓Ατρεί̈δη Μενέλαε διοτρεφές, ὄρχαμε λαῶν,
<hom.od 4.292>	ἄλγιον: οὐ γάρ οἵ τι τάδ' ἤρκεσε λυγρὸν ὄλεθρον,
<hom.od 4.293>	οὐδ' εἴ οἱ κραδίη γε σιδηρέη ἔνδοθεν ἦεν.
<hom.od 4.294>	ἀλλ' ἄγετ' εἰς εὐνὴν τράπεθ' ἡμέας, ὄφρα καὶ ἤδη
<hom.od 4.295>	ὕπνῳ ὕπο γλυκερῷ ταρπώμεθα κοιμηθέντες.”

<hom.od 4.296>	ὣς ἔφατ', ̓Αργείη δ' ̔Ελένη δμῳῇσι κέλευσεν
<hom.od 4.297>	δέμνι' ὑπ' αἰθούσῃ θέμεναι καὶ ῥήγεα καλὰ
<hom.od 4.298>	πορφύρε' ἐμβαλέειν στορέσαι τ' ἐφύπερθε τάπητας,
<hom.od 4.299>	χλαίνας τ' ἐνθέμεναι οὔλας καθύπερθεν ἕσασθαι.
<hom.od 4.300>	αἱ δ' ἴσαν ἐκ μεγάροιο δάος μετὰ χερσὶν ἔχουσαι,
<hom.od 4.301>	δέμνια δὲ στόρεσαν: ἐκ δὲ ξείνους ἄγε κῆρυξ.
<hom.od 4.302>	οἱ μὲν ἄρ' ἐν προδόμῳ δόμου αὐτόθι κοιμήσαντο,
<hom.od 4.303>	Τηλέμαχός θ' ἥρως καὶ Νέστορος ἀγλαὸς υἱός:
<hom.od 4.304>	̓Ατρεί̈δης δὲ καθεῦδε μυχῷ δόμου ὑψηλοῖο,
<hom.od 4.305>	πὰρ δ' ̔Ελένη τανύπεπλος ἐλέξατο,  δῖα γυναικῶν.

<hom.od 4.306>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 4.307>	ὤρνυτ' ἄρ' ἐξ εὐνῆφι βοὴν ἀγαθὸς Μενέλαος
<hom.od 4.308>	εἵματα ἑσσάμενος, περὶ δὲ ξίφος ὀξὺ θέτ' ὤμῳ,
<hom.od 4.309>	ποσσὶ δ' ὑπὸ λιπαροῖσιν ἐδήσατο καλὰ πέδιλα,
<hom.od 4.310>	βῆ δ' ἴμεν ἐκ θαλάμοιο θεῷ ἐναλίγκιος ἄντην,
<hom.od 4.311>	Τηλεμάχῳ δὲ παρῖζεν, ἔπος τ' ἔφατ' ἔκ τ' ὀνόμαζεν:

<hom.od 4.312>	“τίπτε δέ σε χρειὼ δεῦρ' ἤγαγε, Τηλέμαχ' ἥρως,
<hom.od 4.313>	ἐς Λακεδαίμονα δῖαν, ἐπ' εὐρέα νῶτα θαλάσσης;
<hom.od 4.314>	δήμιον ἦ ἴδιον; τόδε μοι νημερτὲς ἐνίσπες.”

<hom.od 4.315>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 4.316>	“̓Ατρεί̈δη Μενέλαε διοτρεφές, ὄρχαμε λαῶν,
<hom.od 4.317>	ἤλυθον, εἴ τινά μοι κληηδόνα πατρὸς ἐνίσποις.
<hom.od 4.318>	ἐσθίεταί μοι οἶκος, ὄλωλε δὲ πίονα ἔργα,
<hom.od 4.319>	δυσμενέων δ' ἀνδρῶν πλεῖος δόμος, οἵ τέ μοι αἰεὶ
<hom.od 4.320>	μῆλ' ἁδινὰ σφάζουσι καὶ εἰλίποδας ἕλικας βοῦς,
<hom.od 4.321>	μητρὸς ἐμῆς μνηστῆρες ὑπέρβιον ὕβριν ἔχοντες.
<hom.od 4.322>	τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα
<hom.od 4.323>	κείνου λυγρὸν ὄλεθρον ἐνισπεῖν, εἴ που ὄπωπας
<hom.od 4.324>	ὀφθαλμοῖσι τεοῖσιν ἢ ἄλλου μῦθον ἄκουσας
<hom.od 4.325>	πλαζομένου: περὶ γάρ μιν ὀιζυρὸν τέκε μήτηρ.
<hom.od 4.326>	μηδέ τί μ' αἰδόμενος μειλίσσεο μηδ' ἐλεαίρων,
<hom.od 4.327>	ἀλλ' εὖ μοι κατάλεξον ὅπως ἤντησας ὀπωπῆς.
<hom.od 4.328>	λίσσομαι, εἴ ποτέ τοί τι πατὴρ ἐμός, ἐσθλὸς ̓Οδυσσεὺς
<hom.od 4.329>	ἢ ἔπος ἠέ τι ἔργον ὑποστὰς ἐξετέλεσσε
<hom.od 4.330>	δήμῳ ἔνι Τρώων,  ὅθι πάσχετε πήματ' ̓Αχαιοί,
<hom.od 4.331>	τῶν νῦν μοι μνῆσαι, καί μοι νημερτὲς ἐνίσπες.”

<hom.od 4.332>	τὸν δὲ μέγ' ὀχθήσας προσέθη ξανθὸς Μενέλαος:
<hom.od 4.333>	“ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ
<hom.od 4.334>	ἤθελον εὐνηθῆναι ἀνάλκιδες αὐτοὶ ἐόντες.
<hom.od 4.335>	ὡς δ' ὁπότ' ἐν ξυλόχῳ ἔλαφος κρατεροῖο λέοντος
<hom.od 4.336>	νεβροὺς κοιμήσασα νεηγενέας γαλαθηνοὺς
<hom.od 4.337>	κνημοὺς ἐξερέῃσι καὶ ἄγκεα ποιήεντα
<hom.od 4.338>	βοσκομένη, ὁ δ' ἔπειτα ἑὴν εἰσήλυθεν εὐνήν,
<hom.od 4.339>	ἀμφοτέροισι δὲ τοῖσιν ἀεικέα πότμον ἐφῆκεν,
<hom.od 4.340>	ὣς ̓Οδυσεὺς κείνοισιν ἀεικέα πότμον ἐφήσει.
<hom.od 4.341>	αἲ γάρ, Ζεῦ τε πάτερ καὶ ̓Αθηναίη καὶ ̓́Απολλον,
<hom.od 4.342>	τοῖος ἐών, οἷός ποτ' ἐυκτιμένῃ ἐνὶ Λέσβῳ
<hom.od 4.343>	ἐξ ἔριδος Φιλομηλεί̈δῃ ἐπάλαισεν ἀναστάς,
<hom.od 4.344>	κὰδ δ' ἔβαλε κρατερῶς, κεχάροντο δὲ πάντες ̓Αχαιοί,
<hom.od 4.345>	τοῖος ἐὼν μνηστῆρσιν ὁμιλήσειεν ̓Οδυσσεύς:
<hom.od 4.346>	πάντες κ' ὠκύμοροί τε γενοίατο πικρόγαμοί τε.
<hom.od 4.347>	ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε
<hom.od 4.348>	ἄλλα παρὲξ εἴποιμι παρακλιδόν, οὐδ' ἀπατήσω,
<hom.od 4.349>	ἀλλὰ τὰ μέν μοι ἔειπε γέρων ἅλιος νημερτής,
<hom.od 4.350>	τῶν οὐδέν τοι ἐγὼ κρύψω ἔπος οὐδ' ἐπικεύσω.

<hom.od 4.351>	“Αἰγύπτῳ μ' ἔτι δεῦρο θεοὶ μεμαῶτα νέεσθαι
<hom.od 4.352>	ἔσχον, ἐπεὶ οὔ σφιν ἔρεξα τεληέσσας ἑκατόμβας.
<hom.od 4.353>	οἱ δ' αἰεὶ βούλοντο θεοὶ μεμνῆσθαι ἐφετμέων.
<hom.od 4.354>	νῆσος ἔπειτά τις ἔστι πολυκλύστῳ ἐνὶ πόντῳ
<hom.od 4.355>	Αἰγύπτου προπάροιθε,  Φάρον δέ ἑ κικλήσκουσι,
<hom.od 4.356>	τόσσον ἄνευθ' ὅσσον τε πανημερίη γλαφυρὴ νηῦς
<hom.od 4.357>	ἤνυσεν, ᾗ λιγὺς οὖρος ἐπιπνείῃσιν ὄπισθεν:
<hom.od 4.358>	ἐν δὲ λιμὴν ἐύορμος, ὅθεν τ' ἀπὸ νῆας ἐίσας
<hom.od 4.359>	ἐς πόντον βάλλουσιν, ἀφυσσάμενοι μέλαν ὕδωρ.
<hom.od 4.360>	ἔνθα μ' ἐείκοσιν ἤματ' ἔχον θεοί,  οὐδέ ποτ' οὖροι
<hom.od 4.361>	πνείοντες φαίνονθ' ἁλιαέες, οἵ ῥά τε νηῶν
<hom.od 4.362>	πομπῆες γίγνονται ἐπ' εὐρέα νῶτα θαλάσσης.
<hom.od 4.363>	καί νύ κεν ἤια πάντα κατέφθιτο καὶ μένε' ἀνδρῶν,
<hom.od 4.364>	εἰ μή τίς με θεῶν ὀλοφύρατο καί μ' ἐσάωσε,
<hom.od 4.365>	Πρωτέος ἰφθίμου θυγάτηρ ἁλίοιο γέροντος,
<hom.od 4.366>	Εἰδοθέη: τῇ γάρ ῥα μάλιστά γε θυμὸν ὄρινα.
<hom.od 4.367>	ἥ μ' οἴῳ ἔρροντι συνήντετο νόσφιν ἑταίρων:
<hom.od 4.368>	αἰεὶ γὰρ περὶ νῆσον ἀλώμενοι ἰχθυάασκον
<hom.od 4.369>	γναμπτοῖς ἀγκίστροισιν, ἔτειρε δὲ γαστέρα λιμός.
<hom.od 4.370>	ἡ δέ μευ ἄγχι στᾶσα ἔπος φάτο φώνησέν τε:

<hom.od 4.371>	“‘νήπιός εἰς, ὦ ξεῖνε, λίην τόσον ἠδὲ χαλίφρων,
<hom.od 4.372>	ἦε ἑκὼν μεθίεις καὶ τέρπεαι ἄλγεα πάσχων;
<hom.od 4.373>	ὡς δὴ δήθ' ἐνὶ νήσῳ ἐρύκεαι, οὐδέ τι τέκμωρ
<hom.od 4.374>	εὑρέμεναι δύνασαι, μινύθει δέ τοι ἦτορ ἑταίρων.’”

<hom.od 4.375>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 4.376>	‘ἐκ μέν τοι ἐρέω,  ἥ τις σύ πέρ ἐσσι θεάων,
<hom.od 4.377>	ὡς ἐγὼ οὔ τι ἑκὼν κατερύκομαι, ἀλλά νυ μέλλω
<hom.od 4.378>	ἀθανάτους ἀλιτέσθαι, οἳ οὐρανὸν εὐρὺν ἔχουσιν.
<hom.od 4.379>	ἀλλὰ σύ πέρ μοι εἰπέ, θεοὶ δέ τε πάντα ἴσασιν,
<hom.od 4.380>	ὅς τίς μ' ἀθανάτων πεδάᾳ καὶ ἔδησε κελεύθου,
<hom.od 4.381>	νόστον θ', ὡς ἐπὶ πόντον ἐλεύσομαι ἰχθυόεντα.’

<hom.od 4.382>	“ὣς ἐφάμην, ἡ δ' αὐτίκ' ἀμείβετο δῖα θεάων:
<hom.od 4.383>	‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.
<hom.od 4.384>	πωλεῖταί τις δεῦρο γέρων ἅλιος νημερτὴς
<hom.od 4.385>	ἀθάνατος Πρωτεὺς Αἰγύπτιος,  ὅς τε θαλάσσης
<hom.od 4.386>	πάσης βένθεα οἶδε, Ποσειδάωνος ὑποδμώς:
<hom.od 4.387>	τὸν δέ τ' ἐμόν φασιν πατέρ' ἔμμεναι ἠδὲ τεκέσθαι.
<hom.od 4.388>	τόν γ' εἴ πως σὺ δύναιο λοχησάμενος λελαβέσθαι,
<hom.od 4.389>	ὅς κέν τοι εἴπῃσιν ὁδὸν καὶ μέτρα κελεύθου
<hom.od 4.390>	νόστον θ',  ὡς ἐπὶ πόντον ἐλεύσεαι ἰχθυόεντα.
<hom.od 4.391>	καὶ δέ κέ τοι εἴπῃσι, διοτρεφές, αἴ κ' ἐθέλῃσθα,
<hom.od 4.392>	ὅττι τοι ἐν μεγάροισι κακόν τ' ἀγαθόν τε τέτυκται
<hom.od 4.393>	οἰχομένοιο σέθεν δολιχὴν ὁδὸν ἀργαλέην τε.’

<hom.od 4.394>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 4.395>	‘αὐτὴ νῦν φράζευ σὺ λόχον θείοιο γέροντος,
<hom.od 4.396>	μή πώς με προϊδὼν ἠὲ προδαεὶς ἀλέηται:
<hom.od 4.397>	ἀργαλέος γάρ τ' ἐστὶ θεὸς βροτῷ ἀνδρὶ δαμῆναι.’

<hom.od 4.398>	“ὣς ἐφάμην, ἡ δ' αὐτίκ' ἀμείβετο δῖα θεάων:
<hom.od 4.399>	‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.
<hom.od 4.400>	ἦμος δ' ἠέλιος μέσον οὐρανὸν ἀμφιβεβήκῃ,
<hom.od 4.401>	τῆμος ἄρ' ἐξ ἁλὸς εἶσι γέρων ἅλιος νημερτὴς
<hom.od 4.402>	πνοιῇ ὕπο Ζεφύροιο μελαίνῃ φρικὶ καλυφθείς,
<hom.od 4.403>	ἐκ δ' ἐλθὼν κοιμᾶται ὑπὸ σπέσσι γλαφυροῖσιν:
<hom.od 4.404>	ἀμφὶ δέ μιν φῶκαι νέποδες καλῆς ἁλοσύδνης
<hom.od 4.405>	ἁθρόαι εὕδουσιν,  πολιῆς ἁλὸς ἐξαναδῦσαι,
<hom.od 4.406>	πικρὸν ἀποπνείουσαι ἁλὸς πολυβενθέος ὀδμήν.
<hom.od 4.407>	ἔνθα ς' ἐγὼν ἀγαγοῦσα ἅμ' ἠοῖ φαινομένηφιν
<hom.od 4.408>	εὐνάσω ἑξείης: σὺ δ' ἐὺ κρίνασθαι ἑταίρους
<hom.od 4.409>	τρεῖς, οἵ τοι παρὰ νηυσὶν ἐυσσέλμοισιν ἄριστοι.
<hom.od 4.410>	πάντα δέ τοι ἐρέω ὀλοφώια τοῖο γέροντος.
<hom.od 4.411>	φώκας μέν τοι πρῶτον ἀριθμήσει καὶ ἔπεισιν:
<hom.od 4.412>	αὐτὰρ ἐπὴν πάσας πεμπάσσεται ἠδὲ ἴδηται,
<hom.od 4.413>	λέξεται ἐν μέσσῃσι νομεὺς ὣς πώεσι μήλων.
<hom.od 4.414>	τὸν μὲν ἐπὴν δὴ πρῶτα κατευνηθέντα ἴδησθε,
<hom.od 4.415>	καὶ τότ' ἔπειθ' ὑμῖν μελέτω κάρτος τε βίη τε,
<hom.od 4.416>	αὖθι δ' ἔχειν μεμαῶτα καὶ ἐσσύμενόν περ ἀλύξαι.
<hom.od 4.417>	πάντα δὲ γιγνόμενος πειρήσεται, ὅσς' ἐπὶ γαῖαν
<hom.od 4.418>	ἑρπετὰ γίγνονται, καὶ ὕδωρ καὶ θεσπιδαὲς πῦρ:
<hom.od 4.419>	ὑμεῖς δ' ἀστεμφέως ἐχέμεν μᾶλλόν τε πιέζειν.
<hom.od 4.420>	ἀλλ' ὅτε κεν δή ς' αὐτὸς ἀνείρηται ἐπέεσσι,
<hom.od 4.421>	τοῖος ἐὼν οἷόν κε κατευνηθέντα ἴδησθε,
<hom.od 4.422>	καὶ τότε δὴ σχέσθαι τε βίης λῦσαί τε γέροντα,
<hom.od 4.423>	ἥρως, εἴρεσθαι δέ, θεῶν ὅς τίς σε χαλέπτει,
<hom.od 4.424>	νόστον θ', ὡς ἐπὶ πόντον ἐλεύσεαι ἰχθυόεντα.’
<hom.od 4.425>	“ὣς εἰποῦς' ὑπὸ πόντον ἐδύσετο κυμαίνοντα.
<hom.od 4.426>	αὐτὰρ ἐγὼν ἐπὶ νῆας, ὅθ' ἕστασαν ἐν ψαμάθοισιν,
<hom.od 4.427>	ἤια: πολλὰ δέ μοι κραδίη πόρφυρε κιόντι.
<hom.od 4.428>	αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,
<hom.od 4.429>	δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ:
<hom.od 4.430>	δὴ τότε κοιμήθημεν ἐπὶ ῥηγμῖνι θαλάσσης.
<hom.od 4.431>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 4.432>	καὶ τότε δὴ παρὰ θῖνα θαλάσσης εὐρυπόροιο
<hom.od 4.433>	ἤια πολλὰ θεοὺς γουνούμενος: αὐτὰρ ἑταίρους
<hom.od 4.434>	τρεῖς ἄγον, οἷσι μάλιστα πεποίθεα πᾶσαν ἐπ' ἰθύν.

<hom.od 4.435>	“τόφρα δ' ἄρ' ἥ γ' ὑποδῦσα θαλάσσης εὐρέα κόλπον
<hom.od 4.436>	τέσσαρα φωκάων ἐκ πόντου δέρματ' ἔνεικε:
<hom.od 4.437>	πάντα δ' ἔσαν νεόδαρτα: δόλον δ' ἐπεμήδετο πατρί.
<hom.od 4.438>	εὐνὰς δ' ἐν ψαμάθοισι διαγλάψας' ἁλίῃσιν
<hom.od 4.439>	ἧστο μένους': ἡμεῖς δὲ μάλα σχεδὸν ἤλθομεν αὐτῆς:
<hom.od 4.440>	ἑξείης δ' εὔνησε,  βάλεν δ' ἐπὶ δέρμα ἑκάστῳ.
<hom.od 4.441>	ἔνθα κεν αἰνότατος λόχος ἔπλετο: τεῖρε γὰρ αἰνῶς
<hom.od 4.442>	φωκάων ἁλιοτρεφέων ὀλοώτατος ὀδμή:
<hom.od 4.443>	τίς γάρ κ' εἰναλίῳ παρὰ κήτεϊ κοιμηθείη;
<hom.od 4.444>	ἀλλ' αὐτὴ ἐσάωσε καὶ ἐφράσατο μέγ' ὄνειαρ:
<hom.od 4.445>	ἀμβροσίην ὑπὸ ῥῖνα ἑκάστῳ θῆκε φέρουσα
<hom.od 4.446>	ἡδὺ μάλα πνείουσαν, ὄλεσσε δὲ κήτεος ὀδμήν.
<hom.od 4.447>	πᾶσαν δ' ἠοίην μένομεν τετληότι θυμῷ:
<hom.od 4.448>	φῶκαι δ' ἐξ ἁλὸς ἦλθον ἀολλέες. αἱ μὲν ἔπειτα
<hom.od 4.449>	ἑξῆς εὐνάζοντο παρὰ ῥηγμῖνι θαλάσσης:
<hom.od 4.450>	ἔνδιος δ' ὁ γέρων ἦλθ' ἐξ ἁλός,  εὗρε δὲ φώκας
<hom.od 4.451>	ζατρεφέας, πάσας δ' ἄρ' ἐπῴχετο, λέκτο δ' ἀριθμόν:
<hom.od 4.452>	ἐν δ' ἡμέας πρώτους λέγε κήτεσιν, οὐδέ τι θυμῷ
<hom.od 4.453>	ὠί̈σθη δόλον εἶναι: ἔπειτα δὲ λέκτο καὶ αὐτός.
<hom.od 4.454>	ἡμεῖς δὲ ἰάχοντες ἐπεσσύμεθ', ἀμφὶ δὲ χεῖρας
<hom.od 4.455>	βάλλομεν: οὐδ' ὁ γέρων δολίης ἐπελήθετο τέχνης,
<hom.od 4.456>	ἀλλ' ἦ τοι πρώτιστα λέων γένετ' ἠυγένειος,
<hom.od 4.457>	αὐτὰρ ἔπειτα δράκων καὶ πάρδαλις ἠδὲ μέγας σῦς:
<hom.od 4.458>	γίγνετο δ' ὑγρὸν ὕδωρ καὶ δένδρεον ὑψιπέτηλον:
<hom.od 4.459>	ἡμεῖς δ' ἀστεμφέως ἔχομεν τετληότι θυμῷ.
<hom.od 4.460>	ἀλλ' ὅτε δή ῥ' ἀνίαζ' ὁ γέρων ὀλοφώια εἰδώς,
<hom.od 4.461>	καὶ τότε δή μ' ἐπέεσσιν ἀνειρόμενος προσέειπε:

<hom.od 4.462>	“‘τίς νύ τοι, ̓Ατρέος υἱέ, θεῶν συμφράσσατο βουλάς,
<hom.od 4.463>	ὄφρα μ' ἕλοις ἀέκοντα λοχησάμενος; τέο σε χρή;’

<hom.od 4.464>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 4.465>	‘οἶσθα, γέρον, τί με ταῦτα παρατροπέων ἐρεείνεις;
<hom.od 4.466>	ὡς δὴ δήθ' ἐνὶ νήσῳ ἐρύκομαι, οὐδέ τι τέκμωρ
<hom.od 4.467>	εὑρέμεναι δύναμαι, μινύθει δέ μοι ἔνδοθεν ἦτορ.
<hom.od 4.468>	ἀλλὰ σύ πέρ μοι εἰπέ, θεοὶ δέ τε πάντα ἴσασιν,
<hom.od 4.469>	ὅς τίς μ' ἀθανάτων πεδάᾳ καὶ ἔδησε κελεύθου,
<hom.od 4.470>	νόστον θ',  ὡς ἐπὶ πόντον ἐλεύσομαι ἰχθυόεντα.’

<hom.od 4.471>	“ὣς ἐφάμην, ὁ δέ μ' αὐτίκ' ἀμειβόμενος προσέειπεν:
<hom.od 4.472>	‘ἀλλὰ μάλ' ὤφελλες Διί τ' ἄλλοισίν τε θεοῖσι
<hom.od 4.473>	ῥέξας ἱερὰ κάλ' ἀναβαινέμεν, ὄφρα τάχιστα
<hom.od 4.474>	σὴν ἐς πατρίδ' ἵκοιο πλέων ἐπὶ οἴνοπα πόντον.
<hom.od 4.475>	οὐ γάρ τοι πρὶν μοῖρα φίλους τ' ἰδέειν καὶ ἱκέσθαι
<hom.od 4.476>	οἶκον ἐυκτίμενον καὶ σὴν ἐς πατρίδα γαῖαν,
<hom.od 4.477>	πρίν γ' ὅτ' ἂν Αἰγύπτοιο, διιπετέος ποταμοῖο,
<hom.od 4.478>	αὖτις ὕδωρ ἔλθῃς ῥέξῃς θ' ἱερὰς ἑκατόμβας
<hom.od 4.479>	ἀθανάτοισι θεοῖσι, τοὶ οὐρανὸν εὐρὺν ἔχουσι:
<hom.od 4.480>	καὶ τότε τοι δώσουσιν ὁδὸν θεοί,  ἣν σὺ μενοινᾷς.’

<hom.od 4.481>	“ὣς ἔφατ', αὐτὰρ ἐμοί γε κατεκλάσθη φίλον ἦτορ,
<hom.od 4.482>	οὕνεκά μ' αὖτις ἄνωγεν ἐπ' ἠεροειδέα πόντον
<hom.od 4.483>	Αἴγυπτόνδ' ἰέναι, δολιχὴν ὁδὸν ἀργαλέην τε.
<hom.od 4.484>	ἀλλὰ καὶ ὣς μύθοισιν ἀμειβόμενος προσέειπον:

<hom.od 4.485>	“‘ταῦτα μὲν οὕτω δὴ τελέω, γέρον, ὡς σὺ κελεύεις.
<hom.od 4.486>	ἀλλ' ἄγε μοι τόδε εἰπὲ καὶ ἀτρεκέως κατάλεξον,
<hom.od 4.487>	ἢ πάντες σὺν νηυσὶν ἀπήμονες ἦλθον ̓Αχαιοί,
<hom.od 4.488>	οὓς Νέστωρ καὶ ἐγὼ λίπομεν Τροίηθεν ἰόντες,
<hom.od 4.489>	ἦέ τις ὤλετ' ὀλέθρῳ ἀδευκέι ἧς ἐπὶ νηὸς
<hom.od 4.490>	ἠὲ φίλων ἐν χερσίν,  ἐπεὶ πόλεμον τολύπευσεν’.

<hom.od 4.491>	“ὣς ἐφάμην, ὁ δέ μ' αὐτίκ' ἀμειβόμενος προσέειπεν:
<hom.od 4.492>	̓Ατρεί̈δη, τί με ταῦτα διείρεαι; οὐδέ τί σε χρὴ
<hom.od 4.493>	ἴδμεναι, οὐδὲ δαῆναι ἐμὸν νόον: οὐδέ σέ φημι
<hom.od 4.494>	δὴν ἄκλαυτον ἔσεσθαι, ἐπὴν ἐὺ πάντα πύθηαι.
<hom.od 4.495>	πολλοὶ μὲν γὰρ τῶν γε δάμεν,  πολλοὶ δὲ λίποντο:
<hom.od 4.496>	ἀρχοὶ δ' αὖ δύο μοῦνοι ̓Αχαιῶν χαλκοχιτώνων
<hom.od 4.497>	ἐν νόστῳ ἀπόλοντο: μάχῃ δέ τε καὶ σὺ παρῆσθα.
<hom.od 4.498>	εἷς δ' ἔτι που ζωὸς κατερύκεται εὐρέι πόντῳ.

<hom.od 4.499>	“Αἴας μὲν μετὰ νηυσὶ δάμη δολιχηρέτμοισι.
<hom.od 4.500>	Γυρῇσίν μιν πρῶτα Ποσειδάων ἐπέλασσεν
<hom.od 4.501>	πέτρῃσιν μεγάλῃσι καὶ ἐξεσάωσε θαλάσσης:
<hom.od 4.502>	καί νύ κεν ἔκφυγε κῆρα καὶ ἐχθόμενός περ ̓Αθήνῃ,
<hom.od 4.503>	εἰ μὴ ὑπερφίαλον ἔπος ἔκβαλε καὶ μέγ' ἀάσθη:
<hom.od 4.504>	φῆ ῥ' ἀέκητι θεῶν φυγέειν μέγα λαῖτμα θαλάσσης.
<hom.od 4.505>	τοῦ δὲ Ποσειδάων μεγάλ' ἔκλυεν αὐδήσαντος:
<hom.od 4.506>	αὐτίκ' ἔπειτα τρίαιναν ἑλὼν χερσὶ στιβαρῇσιν
<hom.od 4.507>	ἤλασε Γυραίην πέτρην, ἀπὸ δ' ἔσχισεν αὐτήν:
<hom.od 4.508>	καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,
<hom.od 4.509>	τῷ ῥ' Αἴας τὸ πρῶτον ἐφεζόμενος μέγ' ἀάσθη:
<hom.od 4.510>	τὸν δ' ἐφόρει κατὰ πόντον ἀπείρονα κυμαίνοντα.
<hom.od 4.511>	ὣς ὁ μὲν ἔνθ' ἀπόλωλεν, ἐπεὶ πίεν ἁλμυρὸν ὕδωρ.

<hom.od 4.512>	“‘σὸς δέ που ἔκφυγε κῆρας ἀδελφεὸς ἠδ' ὑπάλυξεν
<hom.od 4.513>	ἐν νηυσὶ γλαφυρῇσι: σάωσε δὲ πότνια ̔́Ηρη.
<hom.od 4.514>	ἀλλ' ὅτε δὴ τάχ' ἔμελλε Μαλειάων ὄρος αἰπὺ
<hom.od 4.515>	ἵξεσθαι,  τότε δή μιν ἀναρπάξασα θύελλα
<hom.od 4.516>	πόντον ἐπ' ἰχθυόεντα φέρεν βαρέα στενάχοντα,
<hom.od 4.517>	ἀγροῦ ἐπ' ἐσχατιήν, ὅθι δώματα ναῖε Θυέστης
<hom.od 4.518>	τὸ πρίν, ἀτὰρ τότ' ἔναιε Θυεστιάδης Αἴγισθος.
<hom.od 4.519>	ἀλλ' ὅτε δὴ καὶ κεῖθεν ἐφαίνετο νόστος ἀπήμων,
<hom.od 4.520>	ἂψ δὲ θεοὶ οὖρον στρέψαν,  καὶ οἴκαδ' ἵκοντο,
<hom.od 4.521>	ἦ τοι ὁ μὲν χαίρων ἐπεβήσετο πατρίδος αἴης
<hom.od 4.522>	καὶ κύνει ἁπτόμενος ἣν πατρίδα: πολλὰ δ' ἀπ' αὐτοῦ
<hom.od 4.523>	δάκρυα θερμὰ χέοντ', ἐπεὶ ἀσπασίως ἴδε γαῖαν.
<hom.od 4.524>	τὸν δ' ἄρ' ἀπὸ σκοπιῆς εἶδε σκοπός, ὅν ῥα καθεῖσεν
<hom.od 4.525>	Αἴγισθος δολόμητις ἄγων,  ὑπὸ δ' ἔσχετο μισθὸν
<hom.od 4.526>	χρυσοῦ δοιὰ τάλαντα: φύλασσε δ' ὅ γ' εἰς ἐνιαυτόν,
<hom.od 4.527>	μή ἑ λάθοι παριών, μνήσαιτο δὲ θούριδος ἀλκῆς.
<hom.od 4.528>	βῆ δ' ἴμεν ἀγγελέων πρὸς δώματα ποιμένι λαῶν.
<hom.od 4.529>	αὐτίκα δ' Αἴγισθος δολίην ἐφράσσατο τέχνην:
<hom.od 4.530>	κρινάμενος κατὰ δῆμον ἐείκοσι φῶτας ἀρίστους
<hom.od 4.531>	εἷσε λόχον, ἑτέρωθι δ' ἀνώγει δαῖτα πένεσθαι.
<hom.od 4.532>	αὐτὰρ ὁ βῆ καλέων ̓Αγαμέμνονα, ποιμένα λαῶν
<hom.od 4.533>	ἵπποισιν καὶ ὄχεσφιν, ἀεικέα μερμηρίζων.
<hom.od 4.534>	τὸν δ' οὐκ εἰδότ' ὄλεθρον ἀνήγαγε καὶ κατέπεφνεν
<hom.od 4.535>	δειπνίσσας,  ὥς τίς τε κατέκτανε βοῦν ἐπὶ φάτνῃ.
<hom.od 4.536>	οὐδέ τις ̓Ατρεί̈δεω ἑτάρων λίπεθ' οἵ οἱ ἕποντο,
<hom.od 4.537>	οὐδέ τις Αἰγίσθου, ἀλλ' ἔκταθεν ἐν μεγάροισιν’.

<hom.od 4.538>	“ὣς ἔφατ', αὐτὰρ ἐμοί γε κατεκλάσθη φίλον ἦτορ,
<hom.od 4.539>	κλαῖον δ' ἐν ψαμάθοισι καθήμενος, οὐδέ νύ μοι κῆρ
<hom.od 4.540>	ἤθελ' ἔτι ζώειν καὶ ὁρᾶν φάος ἠελίοιο.
<hom.od 4.541>	αὐτὰρ ἐπεὶ κλαίων τε κυλινδόμενός τε κορέσθην,
<hom.od 4.542>	δὴ τότε με προσέειπε γέρων ἅλιος νημερτής:

<hom.od 4.543>	“‘μηκέτι, ̓Ατρέος υἱέ, πολὺν χρόνον ἀσκελὲς οὕτω
<hom.od 4.544>	κλαῖ', ἐπεὶ οὐκ ἄνυσίν τινα δήομεν: ἀλλὰ τάχιστα
<hom.od 4.545>	πείρα ὅπως κεν δὴ σὴν πατρίδα γαῖαν ἵκηαι.
<hom.od 4.546>	ἢ γάρ μιν ζωόν γε κιχήσεαι, ἤ κεν ̓Ορέστης
<hom.od 4.547>	κτεῖνεν ὑποφθάμενος, σὺ δέ κεν τάφου ἀντιβολήσαις.’

<hom.od 4.548>	“ὣς ἔφατ', αὐτὰρ ἐμοὶ κραδίη καὶ θυμὸς ἀγήνωρ
<hom.od 4.549>	αὖτις ἐνὶ στήθεσσι καὶ ἀχνυμένῳ περ ἰάνθη,
<hom.od 4.550>	καί μιν φωνήσας ἔπεα πτερόεντα προσηύδων:

<hom.od 4.551>	“‘τούτους μὲν δὴ οἶδα: σὺ δὲ τρίτον ἄνδρ' ὀνόμαζε,
<hom.od 4.552>	ὅς τις ἔτι ζωὸς κατερύκεται εὐρέι πόντῳ
<hom.od 4.553>	ἠὲ θανών: ἐθέλω δὲ καὶ ἀχνύμενός περ ἀκοῦσαι’.

<hom.od 4.554>	“ὣς ἐφάμην, ὁ δέ μ' αὐτίκ' ἀμειβόμενος προσέειπεν:
<hom.od 4.555>	‘υἱὸς Λαέρτεω,  ̓Ιθάκῃ ἔνι οἰκία ναίων:
<hom.od 4.556>	τὸν δ' ἴδον ἐν νήσῳ θαλερὸν κατὰ δάκρυ χέοντα,
<hom.od 4.557>	νύμφης ἐν μεγάροισι Καλυψοῦς, ἥ μιν ἀνάγκῃ
<hom.od 4.558>	ἴσχει: ὁ δ' οὐ δύναται ἣν πατρίδα γαῖαν ἱκέσθαι:
<hom.od 4.559>	οὐ γάρ οἱ πάρα νῆες ἐπήρετμοι καὶ ἑταῖροι,
<hom.od 4.560>	οἵ κέν μιν πέμποιεν ἐπ' εὐρέα νῶτα θαλάσσης.
<hom.od 4.561>	σοι δ' οὐ θέσφατόν ἐστι, διοτρεφὲς ὦ Μενέλαε,
<hom.od 4.562>	̓́Αργει ἐν ἱπποβότῳ θανέειν καὶ πότμον ἐπισπεῖν,
<hom.od 4.563>	ἀλλά ς' ἐς ̓Ηλύσιον πεδίον καὶ πείρατα γαίης
<hom.od 4.564>	ἀθάνατοι πέμψουσιν, ὅθι ξανθὸς ̔Ραδάμανθυς,
<hom.od 4.565>	τῇ περ ῥηίστη βιοτὴ πέλει ἀνθρώποισιν:
<hom.od 4.566>	οὐ νιφετός, οὔτ' ἂρ χειμὼν πολὺς οὔτε ποτ' ὄμβρος,
<hom.od 4.567>	ἀλλ' αἰεὶ Ζεφύροιο λιγὺ πνείοντος ἀήτας
<hom.od 4.568>	̓Ωκεανὸς ἀνίησιν ἀναψύχειν ἀνθρώπους:
<hom.od 4.569>	οὕνεκ' ἔχεις ̔Ελένην καί σφιν γαμβρὸς Διός ἐσσι’.
<hom.od 4.570>	“ὣς εἰπὼν ὑπὸ πόντον ἐδύσετο κυμαίνοντα.
<hom.od 4.571>	αὐτὰρ ἐγὼν ἐπὶ νῆας ἅμ' ἀντιθέοις ἑτάροισιν
<hom.od 4.572>	ἤια, πολλὰ δέ μοι κραδίη πόρφυρε κιόντι.
<hom.od 4.573>	αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν,
<hom.od 4.574>	δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ,
<hom.od 4.575>	δὴ τότε κοιμήθημεν ἐπὶ ῥηγμῖνι θαλάσσης.
<hom.od 4.576>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 4.577>	νῆας μὲν πάμπρωτον ἐρύσσαμεν εἰς ἅλα δῖαν,
<hom.od 4.578>	ἐν δ' ἱστοὺς τιθέμεσθα καὶ ἱστία νηυσὶν ἐίσῃς,
<hom.od 4.579>	ἂν δὲ καὶ αὐτοὶ βάντες ἐπὶ κληῖσι καθῖζον:
<hom.od 4.580>	ἑξῆς δ' ἑζόμενοι πολιὴν ἅλα τύπτον ἐρετμοῖς.
<hom.od 4.581>	ἂψ δ' εἰς Αἰγύπτοιο διιπετέος ποταμοῖο
<hom.od 4.582>	στῆσα νέας, καὶ ἔρεξα τεληέσσας ἑκατόμβας.
<hom.od 4.583>	αὐτὰρ ἐπεὶ κατέπαυσα θεῶν χόλον αἰὲν ἐόντων,
<hom.od 4.584>	χεῦ' ̓Αγαμέμνονι τύμβον, ἵν' ἄσβεστον κλέος εἴη.
<hom.od 4.585>	ταῦτα τελευτήσας νεόμην,  ἔδοσαν δέ μοι οὖρον
<hom.od 4.586>	ἀθάνατοι, τοί μ' ὦκα φίλην ἐς πατρίδ' ἔπεμψαν.
<hom.od 4.587>	ἀλλ' ἄγε νῦν ἐπίμεινον ἐνὶ μεγάροισιν ἐμοῖσιν,
<hom.od 4.588>	ὄφρα κεν ἑνδεκάτη τε δυωδεκάτη τε γένηται:
<hom.od 4.589>	καὶ τότε ς' εὖ πέμψω, δώσω δέ τοι ἀγλαὰ δῶρα,
<hom.od 4.590>	τρεῖς ἵππους καὶ δίφρον ἐύξοον: αὐτὰρ ἔπειτα
<hom.od 4.591>	δώσω καλὸν ἄλεισον, ἵνα σπένδῃσθα θεοῖσιν
<hom.od 4.592>	ἀθανάτοις ἐμέθεν μεμνημένος ἤματα πάντα.”

<hom.od 4.593>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 4.594>	“̓Ατρεί̈δη, μὴ δή με πολὺν χρόνον ἐνθάδ' ἔρυκε.
<hom.od 4.595>	καὶ γάρ κ' εἰς ἐνιαυτὸν ἐγὼ παρὰ σοί γ' ἀνεχοίμην
<hom.od 4.596>	ἥμενος, οὐδέ κέ μ' οἴκου ἕλοι πόθος οὐδὲ τοκήων:
<hom.od 4.597>	αἰνῶς γὰρ μύθοισιν ἔπεσσί τε σοῖσιν ἀκούων
<hom.od 4.598>	τέρπομαι. ἀλλ' ἤδη μοι ἀνιάζουσιν ἑταῖροι
<hom.od 4.599>	ἐν Πύλῳ ἠγαθέῃ: σὺ δέ με χρόνον ἐνθάδ' ἐρύκεις.
<hom.od 4.600>	δῶρον δ' ὅττι κέ μοι δοίης,  κειμήλιον ἔστω:
<hom.od 4.601>	ἵππους δ' εἰς ̓Ιθάκην οὐκ ἄξομαι, ἀλλὰ σοὶ αὐτῷ
<hom.od 4.602>	ἐνθάδε λείψω ἄγαλμα: σὺ γὰρ πεδίοιο ἀνάσσεις
<hom.od 4.603>	εὐρέος, ᾧ ἔνι μὲν λωτὸς πολύς, ἐν δὲ κύπειρον
<hom.od 4.604>	πυροί τε ζειαί τε ἰδ' εὐρυφυὲς κρῖ λευκόν.
<hom.od 4.605>	ἐν δ' ̓Ιθάκῃ οὔτ' ἂρ δρόμοι εὐρέες οὔτε τι λειμών:
<hom.od 4.606>	αἰγίβοτος, καὶ μᾶλλον ἐπήρατος ἱπποβότοιο.
<hom.od 4.607>	οὐ γάρ τις νήσων ἱππήλατος οὐδ' ἐυλείμων,
<hom.od 4.608>	αἵ θ' ἁλὶ κεκλίαται: ̓Ιθάκη δέ τε καὶ περὶ πασέων.”

<hom.od 4.609>	ὣς φάτο, μείδησεν δὲ βοὴν ἀγαθὸς Μενέλαος,
<hom.od 4.610>	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:

<hom.od 4.611>	“αἵματός εἰς ἀγαθοῖο, φίλον τέκος, οἷ' ἀγορεύεις:
<hom.od 4.612>	τοιγὰρ ἐγώ τοι ταῦτα μεταστήσω: δύναμαι γάρ.
<hom.od 4.613>	δώρων δ' ὅσς' ἐν ἐμῷ οἴκῳ κειμήλια κεῖται,
<hom.od 4.614>	δώσω ὃ κάλλιστον καὶ τιμηέστατόν ἐστιν:
<hom.od 4.615>	δώσω τοι κρητῆρα τετυγμένον: ἀργύρεος δὲ
<hom.od 4.616>	ἔστιν ἅπας, χρυσῷ δ' χείλεα κεκράανται,
<hom.od 4.617>	ἔργον δ' ̔Ηφαίστοιο. πόρεν δέ ἑ Φαίδιμος ἥρως,
<hom.od 4.618>	Σιδονίων βασιλεύς, ὅθ' ἑὸς δόμος ἀμφεκάλυψε
<hom.od 4.619>	κεῖσέ με νοστήσαντα: τεὶ̈ν δ' ἐθέλω τόδ' ὀπάσσαι.”

<hom.od 4.620>	ὣς οἱ μὲν τοιαῦτα πρὸς ἀλλήλους ἀγόρευον,
<hom.od 4.621>	δαιτυμόνες δ' ἐς δώματ' ἴσαν θείου βασιλῆος.
<hom.od 4.622>	οἱ δ' ἦγον μὲν μῆλα, φέρον δ' ἐυήνορα οἶνον:
<hom.od 4.623>	σῖτον δέ σφ' ἄλοχοι καλλικρήδεμνοι ἔπεμπον.
<hom.od 4.624>	ὣς οἱ μὲν περὶ δεῖπνον ἐνὶ μεγάροισι πένοντο.
<hom.od 4.625>	μνηστῆρες δὲ πάροιθεν ̓Οδυσσῆος μεγάροιο
<hom.od 4.626>	δίσκοισιν τέρποντο καὶ αἰγανέῃσιν ἱέντες
<hom.od 4.627>	ἐν τυκτῷ δαπέδῳ, ὅθι περ πάρος, ὕβριν ἔχοντες.
<hom.od 4.628>	̓Αντίνοος δὲ καθῆστο καὶ Εὐρύμαχος θεοειδής,
<hom.od 4.629>	ἀρχοὶ μνηστήρων, ἀρετῇ δ' ἔσαν ἔξοχ' ἄριστοι.
<hom.od 4.630>	τοῖς δ' υἱὸς Φρονίοιο Νοήμων ἐγγύθεν ἐλθὼν
<hom.od 4.631>	̓Αντίνοον μύθοισιν ἀνειρόμενος προσέειπεν:

<hom.od 4.632>	“̓Αντίνο', ἦ ῥά τι ἴδμεν ἐνὶ φρεσίν, ἦε καὶ οὐκί,
<hom.od 4.633>	ὁππότε Τηλέμαχος νεῖτ' ἐκ Πύλου ἠμαθόεντος;
<hom.od 4.634>	νῆά μοι οἴχετ' ἄγων: ἐμὲ δὲ χρεὼ γίγνεται αὐτῆς
<hom.od 4.635>	̓́Ηλιδ' ἐς εὐρύχορον διαβήμεναι,  ἔνθα μοι ἵπποι
<hom.od 4.636>	δώδεκα θήλειαι, ὑπὸ δ' ἡμίονοι ταλαεργοὶ
<hom.od 4.637>	ἀδμῆτες: τῶν κέν τιν' ἐλασσάμενος δαμασαίμην.”

<hom.od 4.638>	ὣς ἔφαθ', οἱ δ' ἀνὰ θυμὸν ἐθάμβεον: οὐ γὰρ ἔφαντο
<hom.od 4.639>	ἐς Πύλον οἴχεσθαι Νηλήιον, ἀλλά που αὐτοῦ
<hom.od 4.640>	ἀγρῶν ἢ μήλοισι παρέμμεναι ἠὲ συβώτη.

<hom.od 4.641>	τὸν δ' αὖτ' ̓Αντίνοος προσέφη Εὐπείθεος υἱός:
<hom.od 4.642>	“νημερτές μοι ἔνισπε, πότ' ᾤχετο καὶ τίνες αὐτῷ
<hom.od 4.643>	κοῦροι ἕποντ'; ̓Ιθάκης ἐξαίρετοι, ἦ ἑοὶ αὐτοῦ
<hom.od 4.644>	θῆτές τε δμῶές τε; δύναιτό κε καὶ τὸ τελέσσαι.
<hom.od 4.645>	καί μοι τοῦτ' ἀγόρευσον ἐτήτυμον,  ὄφρ' ἐὺ εἰδῶ,
<hom.od 4.646>	ἤ σε βίῃ ἀέκοντος ἀπηύρα νῆα μέλαιναν,
<hom.od 4.647>	ἦε ἑκών οἱ δῶκας, ἐπεὶ προσπτύξατο μύθῳ.”

<hom.od 4.648>	τὸν δ' υἱὸς Φρονίοιο Νοήμων ἀντίον ηὔδα:
<hom.od 4.649>	“αὐτὸς ἑκών οἱ δῶκα: τί κεν ῥέξειε καὶ ἄλλος,
<hom.od 4.650>	ὁππότ' ἀνὴρ τοιοῦτος ἔχων μελεδήματα θυμῷ
<hom.od 4.651>	αἰτίζῃ; χαλεπόν κεν ἀνήνασθαι δόσιν εἴη.
<hom.od 4.652>	κοῦροι δ', οἳ κατὰ δῆμον ἀριστεύουσι μεθ' ἡμέας,
<hom.od 4.653>	οἵ οἱ ἕποντ': ἐν δ' ἀρχὸν ἐγὼ βαίνοντ' ἐνόησα
<hom.od 4.654>	Μέντορα, ἠὲ θεόν, τῷ δ' αὐτῷ πάντα ἐῴκει.
<hom.od 4.655>	ἀλλὰ τὸ θαυμάζω: ἴδον ἐνθάδε Μέντορα δῖον
<hom.od 4.656>	χθιζὸν ὑπηοῖον, τότε δ' ἔμβη νηὶ Πύλονδε.”

<hom.od 4.657>	ὣς ἄρα φωνήσας ἀπέβη πρὸς δώματα πατρός,
<hom.od 4.658>	τοῖσιν δ' ἀμφοτέροισιν ἀγάσσατο θυμὸς ἀγήνωρ.
<hom.od 4.659>	μνηστῆρας δ' ἄμυδις κάθισαν καὶ παῦσαν ἀέθλων.
<hom.od 4.660>	τοῖσιν δ' ̓Αντίνοος μετέφη Εὐπείθεος υἱός,
<hom.od 4.661>	ἀχνύμενος: μένεος δὲ μέγα φρένες ἀμφιμέλαιναι
<hom.od 4.662>	πίμπλαντ', ὄσσε δέ οἱ πυρὶ λαμπετόωντι ἐίκτην:

<hom.od 4.663>	“ὢ πόποι, ἦ μέγα ἔργον ὑπερφιάλως ἐτελέσθη
<hom.od 4.664>	Τηλεμάχῳ ὁδὸς ἥδε: φάμεν δέ οἱ οὐ τελέεσθαι.
<hom.od 4.665>	ἐκ τοσσῶνδ' ἀέκητι νέος πάϊς οἴχεται αὔτως
<hom.od 4.666>	νῆα ἐρυσσάμενος, κρίνας τ' ἀνὰ δῆμον ἀρίστους.
<hom.od 4.667>	ἄρξει καὶ προτέρω κακὸν ἔμμεναι: ἀλλά οἱ αὐτῷ
<hom.od 4.668>	Ζεὺς ὀλέσειε βίην, πρὶν ἥβης μέτρον ἱκέσθαι.
<hom.od 4.669>	ἀλλ' ἄγε μοι δότε νῆα θοὴν καὶ εἴκος' ἑταίρους,
<hom.od 4.670>	ὄφρα μιν αὐτὸν ἰόντα λοχήσομαι ἠδὲ φυλάξω
<hom.od 4.671>	ἐν πορθμῷ ̓Ιθάκης τε Σάμοιό τε παιπαλοέσσης,
<hom.od 4.672>	ὡς ἂν ἐπισμυγερῶς ναυτίλλεται εἵνεκα πατρός.”

<hom.od 4.673>	“ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον.
<hom.od 4.674>	αὐτίκ' ἔπειτ' ἀνστάντες ἔβαν δόμον εἰς ̓Οδυσῆος.

<hom.od 4.675>	οὐδ' ἄρα Πηνελόπεια πολὺν χρόνον ἦεν ἄπυστος
<hom.od 4.676>	μύθων, οὓς μνηστῆρες ἐνὶ φρεσὶ βυσσοδόμευον:
<hom.od 4.677>	κῆρυξ γάρ οἱ ἔειπε Μέδων, ὃς ἐπεύθετο βουλὰς
<hom.od 4.678>	αὐλῆς ἐκτὸς ἐών: οἱ δ' ἔνδοθι μῆτιν ὕφαινον.
<hom.od 4.679>	βῆ δ' ἴμεν ἀγγελέων διὰ δώματα Πηνελοπείῃ:
<hom.od 4.680>	τὸν δὲ κατ' οὐδοῦ βάντα προσηύδα Πηνελόπεια:

<hom.od 4.681>	“κῆρυξ, τίπτε δέ σε πρόεσαν μνηστῆρες ἀγαυοί;
<hom.od 4.682>	ἦ εἰπέμεναι δμῳῇσιν ̓Οδυσσῆος θείοιο
<hom.od 4.683>	ἔργων παύσασθαι, σφίσι δ' αὐτοῖς δαῖτα πένεσθαι;
<hom.od 4.684>	μὴ μνηστεύσαντες μηδ' ἄλλοθ' ὁμιλήσαντες
<hom.od 4.685>	ὕστατα καὶ πύματα νῦν ἐνθάδε δειπνήσειαν:
<hom.od 4.686>	οἳ θάμ' ἀγειρόμενοι βίοτον κατακείρετε πολλόν,
<hom.od 4.687>	κτῆσιν Τηλεμάχοιο δαί̈φρονος: οὐδέ τι πατρῶν
<hom.od 4.688>	ὑμετέρων τὸ πρόσθεν ἀκούετε, παῖδες ἐόντες,
<hom.od 4.689>	οἷος ̓Οδυσσεὺς ἔσκε μεθ' ὑμετέροισι τοκεῦσιν,
<hom.od 4.690>	οὔτε τινὰ ῥέξας ἐξαίσιον οὔτε τι εἰπὼν
<hom.od 4.691>	ἐν δήμῳ, ἥ τ' ἐστὶ δίκη θείων βασιλήων:
<hom.od 4.692>	ἄλλον κ' ἐχθαίρῃσι βροτῶν, ἄλλον κε φιλοίη.
<hom.od 4.693>	κεῖνος δ' οὔ ποτε πάμπαν ἀτάσθαλον ἄνδρα ἐώργει.
<hom.od 4.694>	ἀλλ' ὁ μὲν ὑμέτερος θυμὸς καὶ ἀεικέα ἔργα
<hom.od 4.695>	φαίνεται,  οὐδέ τίς ἐστι χάρις μετόπισθ' ἐυεργέων.”

<hom.od 4.696>	τὴν δ' αὖτε προσέειπε Μέδων πεπνυμένα εἰδώς:
<hom.od 4.697>	“αἲ γὰρ δή, βασίλεια, τόδε πλεῖστον κακὸν εἴη.
<hom.od 4.698>	ἀλλὰ πολὺ μεῖζόν τε καὶ ἀργαλεώτερον ἄλλο
<hom.od 4.699>	μνηστῆρες φράζονται, ὃ μὴ τελέσειε Κρονίων:
<hom.od 4.700>	Τηλέμαχον μεμάασι κατακτάμεν ὀξέι χαλκῷ
<hom.od 4.701>	οἴκαδε νισόμενον: ὁ δ' ἔβη μετὰ πατρὸς ἀκουὴν
<hom.od 4.702>	ἐς Πύλον ἠγαθέην ἠδ' ἐς Λακεδαίμονα δῖαν.”

<hom.od 4.703>	ὣς φάτο, τῆς δ' αὐτοῦ λύτο γούνατα καὶ φίλον ἦτορ,
<hom.od 4.704>	δὴν δέ μιν ἀμφασίη ἐπέων λάβε: τὼ δέ οἱ ὄσσε
<hom.od 4.705>	δακρυόφι πλῆσθεν,  θαλερὴ δέ οἱ ἔσχετο φωνή.
<hom.od 4.706>	ὀψὲ δὲ δή μιν ἔπεσσιν ἀμειβομένη προσέειπε:

<hom.od 4.707>	“κῆρυξ, τίπτε δέ μοι πάϊς οἴχεται; οὐδέ τί μιν χρεὼ
<hom.od 4.708>	νηῶν ὠκυπόρων ἐπιβαινέμεν, αἵ θ' ἁλὸς ἵπποι
<hom.od 4.709>	ἀνδράσι γίγνονται, περόωσι δὲ πουλὺν ἐφ' ὑγρήν.
<hom.od 4.710>	ἦ ἵνα μηδ' ὄνομ' αὐτοῦ ἐν ἀνθρώποισι λίπηται;”

<hom.od 4.711>	τὴν δ' ἠμείβετ' ἔπειτα Μέδων πεπνυμένα εἰδώς:
<hom.od 4.712>	“οὐκ οἶδ' ἤ τίς μιν θεὸς ὤρορεν, ἦε καὶ αὐτοῦ
<hom.od 4.713>	θυμὸς ἐφωρμήθη ἴμεν ἐς Πύλον, ὄφρα πύθηται
<hom.od 4.714>	πατρὸς ἑοῦ ἢ νόστον ἢ ὅν τινα πότμον ἐπέσπεν.”

<hom.od 4.715>	ὣς ἄρα φωνήσας ἀπέβη κατὰ δῶμ' ̓Οδυσῆος.
<hom.od 4.716>	τὴν δ' ἄχος ἀμφεχύθη θυμοφθόρον, οὐδ' ἄρ' ἔτ' ἔτλη
<hom.od 4.717>	δίφρῳ ἐφέζεσθαι πολλῶν κατὰ οἶκον ἐόντων,
<hom.od 4.718>	ἀλλ' ἄρ' ἐπ' οὐδοῦ ἷζε πολυκμήτου θαλάμοιο
<hom.od 4.719>	οἴκτρ' ὀλοφυρομένη: περὶ δὲ δμῳαὶ μινύριζον
<hom.od 4.720>	πᾶσαι,  ὅσαι κατὰ δώματ' ἔσαν νέαι ἠδὲ παλαιαί.
<hom.od 4.721>	τῇς δ' ἁδινὸν γοόωσα μετηύδα Πηνελόπεια:

<hom.od 4.722>	“κλῦτε, φίλαι: πέρι γάρ μοι ̓Ολύμπιος ἄλγε' ἔδωκεν
<hom.od 4.723>	ἐκ πασέων, ὅσσαι μοι ὁμοῦ τράφεν ἠδ' ἐγένοντο:
<hom.od 4.724>	ἣ πρὶν μὲν πόσιν ἐσθλὸν ἀπώλεσα θυμολέοντα,
<hom.od 4.725>	παντοίῃς ἀρετῇσι κεκασμένον ἐν Δαναοῖσιν,
<hom.od 4.726>	ἐσθλόν, τοῦ κλέος εὐρὺ καθ' ̔Ελλάδα καὶ μέσον ̓́Αργος.
<hom.od 4.727>	νῦν αὖ παῖδ' ἀγαπητὸν ἀνηρείψαντο θύελλαι
<hom.od 4.728>	ἀκλέα ἐκ μεγάρων, οὐδ' ὁρμηθέντος ἄκουσα.
<hom.od 4.729>	σχέτλιαι, οὐδ' ὑμεῖς περ ἐνὶ φρεσὶ θέσθε ἑκάστη
<hom.od 4.730>	ἐκ λεχέων μ' ἀνεγεῖραι,  ἐπιστάμεναι σάφα θυμῷ,
<hom.od 4.731>	ὁππότ' ἐκεῖνος ἔβη κοίλην ἐπὶ νῆα μέλαιναν.
<hom.od 4.732>	εἰ γὰρ ἐγὼ πυθόμην ταύτην ὁδὸν ὁρμαίνοντα,
<hom.od 4.733>	τῷ κε μάλ' ἤ κεν ἔμεινε καὶ ἐσσύμενός περ ὁδοῖο,
<hom.od 4.734>	ἤ κέ με τεθνηκυῖαν ἐνὶ μεγάροισιν ἔλειπεν.
<hom.od 4.735>	ἀλλά τις ὀτρηρῶς Δολίον καλέσειε γέροντα,
<hom.od 4.736>	δμῶ' ἐμόν, ὅν μοι δῶκε πατὴρ ἔτι δεῦρο κιούσῃ,
<hom.od 4.737>	καί μοι κῆπον ἔχει πολυδένδρεον, ὄφρα τάχιστα
<hom.od 4.738>	Λαέρτῃ τάδε πάντα παρεζόμενος καταλέξῃ,
<hom.od 4.739>	εἰ δή πού τινα κεῖνος ἐνὶ φρεσὶ μῆτιν ὑφήνας
<hom.od 4.740>	ἐξελθὼν λαοῖσιν ὀδύρεται,  οἳ μεμάασιν
<hom.od 4.741>	ὃν καὶ ̓Οδυσσῆος φθῖσαι γόνον ἀντιθέοιο.”

<hom.od 4.742>	τὴν δ' αὖτε προσέειπε φίλη τροφὸς Εὐρύκλεια:
<hom.od 4.743>	“νύμφα φίλη, σὺ μὲν ἄρ με κατάκτανε νηλέι χαλκῷ
<hom.od 4.744>	ἢ ἔα ἐν μεγάρῳ: μῦθον δέ τοι οὐκ ἐπικεύσω.
<hom.od 4.745>	ᾔδε' ἐγὼ τάδε πάντα,  πόρον δέ οἱ ὅσς' ἐκέλευε,
<hom.od 4.746>	σῖτον καὶ μέθυ ἡδύ: ἐμεῦ δ' ἕλετο μέγαν ὅρκον
<hom.od 4.747>	μὴ πρὶν σοὶ ἐρέειν, πρὶν δωδεκάτην γε γενέσθαι
<hom.od 4.748>	ἢ ς' αὐτὴν ποθέσαι καὶ ἀφορμηθέντος ἀκοῦσαι,
<hom.od 4.749>	ὡς ἂν μὴ κλαίουσα κατὰ χρόα καλὸν ἰάπτῃς.
<hom.od 4.750>	ἀλλ' ὑδρηναμένη,  καθαρὰ χροὶ̈ εἵμαθ' ἑλοῦσα,
<hom.od 4.751>	εἰς ὑπερῷ' ἀναβᾶσα σὺν ἀμφιπόλοισι γυναιξὶν
<hom.od 4.752>	εὔχε' ̓Αθηναίῃ κούρῃ Διὸς αἰγιόχοιο:
<hom.od 4.753>	ἡ γάρ κέν μιν ἔπειτα καὶ ἐκ θανάτοιο σαώσαι.
<hom.od 4.754>	μηδὲ γέροντα κάκου κεκακωμένον: οὐ γὰρ ὀίω
<hom.od 4.755>	πάγχυ θεοῖς μακάρεσσι γονὴν ̓Αρκεισιάδαο
<hom.od 4.756>	ἔχθεσθ', ἀλλ' ἔτι πού τις ἐπέσσεται ὅς κεν ἔχῃσι
<hom.od 4.757>	δώματά θ' ὑψερεφέα καὶ ἀπόπροθι πίονας ἀγρούς.”

<hom.od 4.758>	ὣς φάτο, τῆς δ' εὔνησε γόον, σχέθε δ' ὄσσε γόοιο.
<hom.od 4.759>	ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα
<hom.od 4.760>	εἰς ὑπερῷ' ἀνέβαινε σὺν ἀμφιπόλοισι γυναιξίν,
<hom.od 4.761>	ἐν δ' ἔθετ' οὐλοχύτας κανέῳ, ἠρᾶτο δ' ̓Αθήνῃ:

<hom.od 4.762>	“κλῦθί μευ, αἰγιόχοιο Διὸς τέκος, ̓Ατρυτώνη,
<hom.od 4.763>	εἴ ποτέ τοι πολύμητις ἐνὶ μεγάροισιν ̓Οδυσσεὺς
<hom.od 4.764>	ἢ βοὸς ἢ ὄϊος κατὰ πίονα μηρί' ἔκηε,
<hom.od 4.765>	τῶν νῦν μοι μνῆσαι,  καί μοι φίλον υἷα σάωσον,
<hom.od 4.766>	μνηστῆρας δ' ἀπάλαλκε κακῶς ὑπερηνορέοντας.”

<hom.od 4.767>	ὣς εἰποῦς' ὀλόλυξε, θεὰ δέ οἱ ἔκλυεν ἀρῆς.
<hom.od 4.768>	μνηστῆρες δ' ὁμάδησαν ἀνὰ μέγαρα σκιόεντα:
<hom.od 4.769>	ὧδε δέ τις εἴπεσκε νέων ὑπερηνορεόντων:

<hom.od 4.770>	“ἦ μάλα δὴ γάμον ἄμμι πολυμνήστη βασίλεια
<hom.od 4.771>	ἀρτύει, οὐδέ τι οἶδεν ὅ οἱ φόνος υἷι τέτυκται.”

<hom.od 4.772>	“ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.
<hom.od 4.773>	τοῖσιν δ' ̓Αντίνοος ἀγορήσατο καὶ μετέειπε:

<hom.od 4.774>	“δαιμόνιοι, μύθους μὲν ὑπερφιάλους ἀλέασθε
<hom.od 4.775>	πάντας ὁμῶς,  μή πού τις ἀπαγγείλῃσι καὶ εἴσω.
<hom.od 4.776>	ἀλλ' ἄγε σιγῇ τοῖον ἀναστάντες τελέωμεν
<hom.od 4.777>	μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.”

<hom.od 4.778>	ὣς εἰπὼν ἐκρίνατ' ἐείκοσι φῶτας ἀρίστους,
<hom.od 4.779>	βὰν δ' ἰέναι ἐπὶ νῆα θοὴν καὶ θῖνα θαλάσσης.
<hom.od 4.780>	νῆα μὲν οὖν πάμπρωτον ἁλὸς βένθοσδε ἔρυσσαν,
<hom.od 4.781>	ἐν δ' ἱστόν τ' ἐτίθεντο καὶ ἱστία νηὶ μελαίνῃ,
<hom.od 4.782>	ἠρτύναντο δ' ἐρετμὰ τροποῖς ἐν δερματίνοισιν,
<hom.od 4.783>	πάντα κατὰ μοῖραν, ἀνά θ' ἱστία λευκὰ πέτασσαν:
<hom.od 4.784>	τεύχεα δέ σφ' ἤνεικαν ὑπέρθυμοι θεράποντες.
<hom.od 4.785>	ὑψοῦ δ' ἐν νοτίῳ τήν γ' ὥρμισαν,  ἐκ δ' ἔβαν αὐτοί:
<hom.od 4.786>	ἔνθα δὲ δόρπον ἕλοντο, μένον δ' ἐπὶ ἕσπερον ἐλθεῖν.

<hom.od 4.787>	ἡ δ' ὑπερωίῳ αὖθι περίφρων Πηνελόπεια
<hom.od 4.788>	κεῖτ' ἄρ' ἄσιτος, ἄπαστος ἐδητύος ἠδὲ ποτῆτος,
<hom.od 4.789>	ὁρμαίνους' ἤ οἱ θάνατον φύγοι υἱὸς ἀμύμων,
<hom.od 4.790>	ἦ ὅ γ' ὑπὸ μνηστῆρσιν ὑπερφιάλοισι δαμείη.
<hom.od 4.791>	ὅσσα δὲ μερμήριξε λέων ἀνδρῶν ἐν ὁμίλῳ
<hom.od 4.792>	δείσας, ὁππότε μιν δόλιον περὶ κύκλον ἄγωσι,
<hom.od 4.793>	τόσσα μιν ὁρμαίνουσαν ἐπήλυθε νήδυμος ὕπνος:
<hom.od 4.794>	εὗδε δ' ἀνακλινθεῖσα, λύθεν δέ οἱ ἅψεα πάντα.

<hom.od 4.795>	ἔνθ' αὖτ' ἄλλ' ἐνόησε θεά,  γλαυκῶπις ̓Αθήνη:
<hom.od 4.796>	εἴδωλον ποίησε, δέμας δ' ἤικτο γυναικί,
<hom.od 4.797>	̓Ιφθίμῃ, κούρῃ μεγαλήτορος ̓Ικαρίοιο,
<hom.od 4.798>	τὴν Εὔμηλος ὄπυιε Φερῇς ἔνι οἰκία ναίων.
<hom.od 4.799>	πέμπε δέ μιν πρὸς δώματ' ̓Οδυσσῆος θείοιο,
<hom.od 4.800>	ἧος Πηνελόπειαν ὀδυρομένην γοόωσαν
<hom.od 4.801>	παύσειε κλαυθμοῖο γόοιό τε δακρυόεντος.
<hom.od 4.802>	ἐς θάλαμον δ' εἰσῆλθε παρὰ κληῖδος ἱμάντα,
<hom.od 4.803>	στῆ δ' ἄρ ὑπὲρ κεφαλῆς, καί μιν πρὸς μῦθον ἔειπεν:

<hom.od 4.804>	“εὕδεις, Πηνελόπεια, φίλον τετιημένη ἦτορ;
<hom.od 4.805>	οὐ μέν ς' οὐδὲ ἐῶσι θεοὶ ῥεῖα ζώοντες
<hom.od 4.806>	κλαίειν οὐδ' ἀκάχησθαι, ἐπεί ῥ' ἔτι νόστιμός ἐστι
<hom.od 4.807>	σὸς παῖς: οὐ μὲν γάρ τι θεοῖς ἀλιτήμενός ἐστι.”

<hom.od 4.808>	τὴν δ' ἠμείβετ' ἔπειτα περίφρων Πηνελόπεια,
<hom.od 4.809>	ἡδὺ μάλα κνώσσους' ἐν ὀνειρείῃσι πύλῃσιν:

<hom.od 4.810>	“τίπτε,  κασιγνήτη, δεῦρ' ἤλυθες; οὔ τι πάρος γε
<hom.od 4.811>	πωλέ', ἐπεὶ μάλα πολλὸν ἀπόπροθι δώματα ναίεις:
<hom.od 4.812>	καί με κέλεαι παύσασθαι ὀιζύος ἠδ' ὀδυνάων
<hom.od 4.813>	πολλέων, αἵ μ' ἐρέθουσι κατὰ φρένα καὶ κατὰ θυμόν,
<hom.od 4.814>	ἣ πρὶν μὲν πόσιν ἐσθλὸν ἀπώλεσα θυμολέοντα,
<hom.od 4.815>	παντοίῃς ἀρετῇσι κεκασμένον ἐν Δαναοῖσιν,
<hom.od 4.816>	ἐσθλόν, τοῦ κλέος εὐρὺ καθ' ̔Ελλάδα καὶ μέσον ̓́Αργος:
<hom.od 4.817>	νῦν αὖ παῖς ἀγαπητὸς ἔβη κοίλης ἐπὶ νηός,
<hom.od 4.818>	νήπιος, οὔτε πόνων ἐὺ εἰδὼς οὔτ' ἀγοράων.
<hom.od 4.819>	τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:
<hom.od 4.820>	τοῦ δ' ἀμφιτρομέω καὶ δείδια, μή τι πάθῃσιν,
<hom.od 4.821>	ἢ ὅ γε τῶν ἐνὶ δήμῳ, ἵν' οἴχεται, ἢ ἐνὶ πόντῳ:
<hom.od 4.822>	δυσμενέες γὰρ πολλοὶ ἐπ' αὐτῷ μηχανόωνται,
<hom.od 4.823>	ἱέμενοι κτεῖναι πρὶν πατρίδα γαῖαν ἱκέσθαι.”

<hom.od 4.824>	τὴν δ' ἀπαμειβόμενον προσέφη εἴδωλον ἀμαυρόν:
<hom.od 4.825>	“θάρσει,  μηδέ τι πάγχυ μετὰ φρεσὶ δείδιθι λίην:
<hom.od 4.826>	τοίη γάρ οἱ πομπὸς ἅμ' ἔρχεται, ἥν τε καὶ ἄλλοι
<hom.od 4.827>	ἀνέρες ἠρήσαντο παρεστάμεναι, δύναται γάρ,
<hom.od 4.828>	Παλλὰς ̓Αθηναίη: σὲ δ' ὀδυρομένην ἐλεαίρει:
<hom.od 4.829>	ἣ νῦν με προέηκε τεὶ̈ν τάδε μυθήσασθαι.”

<hom.od 4.830>	τὴν δ' αὖτε προσέειπε περίφρων Πηνελόπεια:
<hom.od 4.831>	“εἰ μὲν δὴ θεός ἐσσι θεοῖό τε ἔκλυες αὐδῆς,
<hom.od 4.832>	εἰ δ' ἄγε μοι καὶ κεῖνον ὀιζυρὸν κατάλεξον,
<hom.od 4.833>	ἤ που ἔτι ζώει καὶ ὁρᾷ φάος ἠελίοιο,
<hom.od 4.834>	ἦ ἤδη τέθνηκε καὶ εἰν ̓Αίδαο δόμοισι.”

<hom.od 4.835>	τὴν δ' ἀπαμειβόμενον προσέφη εἴδωλον ἀμαυρόν:
<hom.od 4.836>	“οὐ μέν τοι κεῖνόν γε διηνεκέως ἀγορεύσω,
<hom.od 4.837>	ζώει ὅ γ' ἦ τέθνηκε: κακὸν δ' ἀνεμώλια βάζειν.”

<hom.od 4.838>	ὣς εἰπὸν σταθμοῖο παρὰ κληῖδα λιάσθη
<hom.od 4.839>	ἐς πνοιὰς ἀνέμων. ἡ δ' ἐξ ὕπνου ἀνόρουσε
<hom.od 4.840>	κούρη ̓Ικαρίοιο: φίλον δέ οἱ ἦτορ ἰάνθη,
<hom.od 4.841>	ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.

<hom.od 4.842>	μνηστῆρες δ' ἀναβάντες ἐπέπλεον ὑγρὰ κέλευθα
<hom.od 4.843>	Τηλεμάχῳ φόνον αἰπὺν ἐνὶ φρεσὶν ὁρμαίνοντες.
<hom.od 4.844>	ἔστι δέ τις νῆσος μέσσῃ ἁλὶ πετρήεσσα,
<hom.od 4.845>	μεσσηγὺς ̓Ιθάκης τε Σάμοιό τε παιπαλοέσσης,
<hom.od 4.846>	̓Αστερίς, οὐ μεγάλη: λιμένες δ' ἔνι ναύλοχοι αὐτῇ
<hom.od 4.847>	ἀμφίδυμοι: τῇ τόν γε μένον λοχόωντες ̓Αχαιοί.

