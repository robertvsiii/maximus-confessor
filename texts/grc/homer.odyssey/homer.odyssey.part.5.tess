<hom.od 5.1>	̓Ηὼς δ' ἐκ λεχέων παρ' ἀγαυοῦ Τιθωνοῖο
<hom.od 5.2>	ὤρνυθ', ἵν' ἀθανάτοισι φόως φέροι ἠδὲ βροτοῖσιν:
<hom.od 5.3>	οἱ δὲ θεοὶ θῶκόνδε καθίζανον, ἐν δ' ἄρα τοῖσι
<hom.od 5.4>	Ζεὺς ὑψιβρεμέτης, οὗ τε κράτος ἐστὶ μέγιστον.
<hom.od 5.5>	τοῖσι δ' ̓Αθηναίη λέγε κήδεα πόλλ' ̓Οδυσῆος
<hom.od 5.6>	μνησαμένη: μέλε γάρ οἱ ἐὼν ἐν δώμασι νύμφης:

<hom.od 5.7>	“Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,
<hom.od 5.8>	μή τις ἔτι πρόφρων ἀγανὸς καὶ ἤπιος ἔστω
<hom.od 5.9>	σκηπτοῦχος βασιλεύς, μηδὲ φρεσὶν αἴσιμα εἰδώς,
<hom.od 5.10>	ἀλλ' αἰεὶ χαλεπός τ' εἴη καὶ αἴσυλα ῥέζοι:
<hom.od 5.11>	ὡς οὔ τις μέμνηται ̓Οδυσσῆος θείοιο
<hom.od 5.12>	λαῶν οἷσιν ἄνασσε, πατὴρ δ' ὣς ἤπιος ἦεν.
<hom.od 5.13>	ἀλλ' ὁ μὲν ἐν νήσῳ κεῖται κρατέρ' ἄλγεα πάσχων
<hom.od 5.14>	νύμφης ἐν μεγάροισι Καλυψοῦς, ἥ μιν ἀνάγκῃ
<hom.od 5.15>	ἴσχει: ὁ δ' οὐ δύναται ἣν πατρίδα γαῖαν ἱκέσθαι:
<hom.od 5.16>	οὐ γάρ οἱ πάρα νῆες ἐπήρετμοι καὶ ἑταῖροι,
<hom.od 5.17>	οἵ κέν μιν πέμποιεν ἐπ' εὐρέα νῶτα θαλάσσης.
<hom.od 5.18>	νῦν αὖ παῖδ' ἀγαπητὸν ἀποκτεῖναι μεμάασιν
<hom.od 5.19>	οἴκαδε νισόμενον: ὁ δ' ἔβη μετὰ πατρὸς ἀκουὴν
<hom.od 5.20>	ἐς Πύλον ἠγαθέην ἠδ' ἐς Λακεδαίμονα δῖαν.”

<hom.od 5.21>	τὴν δ' ἀπαμειβόμενος προσέφη νεφεληγερέτα Ζεύς:
<hom.od 5.22>	“τέκνον ἐμόν, ποῖόν σε ἔπος φύγεν ἕρκος ὀδόντων.
<hom.od 5.23>	οὐ γὰρ δὴ τοῦτον μὲν ἐβούλευσας νόον αὐτή,
<hom.od 5.24>	ὡς ἦ τοι κείνους ̓Οδυσεὺς ἀποτίσεται ἐλθών;
<hom.od 5.25>	Τηλέμαχον δὲ σὺ πέμψον ἐπισταμένως,  δύνασαι γάρ,
<hom.od 5.26>	ὥς κε μάλ' ἀσκηθὴς ἣν πατρίδα γαῖαν ἵκηται,
<hom.od 5.27>	μνηστῆρες δ' ἐν νηὶ: παλιμπετὲς ἀπονέωνται.”

<hom.od 5.28>	ἦ ῥα καὶ ̔Ερμείαν, υἱὸν φίλον, ἀντίον ηὔδα:
<hom.od 5.29>	“̔Ερμεία, σὺ γὰρ αὖτε τά τ' ἄλλα περ ἄγγελός ἐσσι,
<hom.od 5.30>	νύμφῃ ἐυπλοκάμῳ εἰπεῖν νημερτέα βουλήν,
<hom.od 5.31>	νόστον ̓Οδυσσῆος ταλασίφρονος, ὥς κε νέηται
<hom.od 5.32>	οὔτε θεῶν πομπῇ οὔτε θνητῶν ἀνθρώπων:
<hom.od 5.33>	ἀλλ' ὅ γ' ἐπὶ σχεδίης πολυδέσμου πήματα πάσχων
<hom.od 5.34>	ἤματί κ' εἰκοστῷ Σχερίην ἐρίβωλον ἵκοιτο,
<hom.od 5.35>	Φαιήκων ἐς γαῖαν,  οἳ ἀγχίθεοι γεγάασιν,
<hom.od 5.36>	οἵ κέν μιν περὶ κῆρι θεὸν ὣς τιμήσουσιν,
<hom.od 5.37>	πέμψουσιν δ' ἐν νηὶ φίλην ἐς πατρίδα γαῖαν,
<hom.od 5.38>	χαλκόν τε χρυσόν τε ἅλις ἐσθῆτά τε δόντες,
<hom.od 5.39>	πόλλ', ὅς' ἂν οὐδέ ποτε Τροίης ἐξήρατ' ̓Οδυσσεύς,
<hom.od 5.40>	εἴ περ ἀπήμων ἦλθε,  λαχὼν ἀπὸ ληίδος αἶσαν.
<hom.od 5.41>	ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι
<hom.od 5.42>	οἶκον ἐς ὑψόροφον καὶ ἑὴν ἐς πατρίδα γαῖαν.”

<hom.od 5.43>	ὣς ἔφατ', οὐδ' ἀπίθησε διάκτορος ἀργεϊφόντης.
<hom.od 5.44>	αὐτίκ' ἔπειθ' ὑπὸ ποσσὶν ἐδήσατο καλὰ πέδιλα,
<hom.od 5.45>	ἀμβρόσια χρύσεια,  τά μιν φέρον ἠμὲν ἐφ' ὑγρὴν
<hom.od 5.46>	ἠδ' ἐπ' ἀπείρονα γαῖαν ἅμα πνοιῇς ἀνέμοιο.
<hom.od 5.47>	εἵλετο δὲ ῥάβδον, τῇ τ' ἀνδρῶν ὄμματα θέλγει,
<hom.od 5.48>	ὧν ἐθέλει, τοὺς δ' αὖτε καὶ ὑπνώοντας ἐγείρει.
<hom.od 5.49>	τὴν μετὰ χερσὶν ἔχων πέτετο κρατὺς ἀργεϊφόντης.
<hom.od 5.50>	Πιερίην δ' ἐπιβὰς ἐξ αἰθέρος ἔμπεσε πόντῳ:
<hom.od 5.51>	σεύατ' ἔπειτ' ἐπὶ κῦμα λάρῳ ὄρνιθι ἐοικώς,
<hom.od 5.52>	ὅς τε κατὰ δεινοὺς κόλπους ἁλὸς ἀτρυγέτοιο
<hom.od 5.53>	ἰχθῦς ἀγρώσσων πυκινὰ πτερὰ δεύεται ἅλμῃ:
<hom.od 5.54>	τῷ ἴκελος πολέεσσιν ὀχήσατο κύμασιν ̔Ερμῆς.
<hom.od 5.55>	ἀλλ' ὅτε δὴ τὴν νῆσον ἀφίκετο τηλόθ' ἐοῦσαν,
<hom.od 5.56>	ἔνθ' ἐκ πόντου βὰς ἰοειδέος ἤπειρόνδε
<hom.od 5.57>	ἤιεν, ὄφρα μέγα σπέος ἵκετο, τῷ ἔνι νύμφη
<hom.od 5.58>	ναῖεν ἐυπλόκαμος: τὴν δ' ἔνδοθι τέτμεν ἐοῦσαν.
<hom.od 5.59>	πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ
<hom.od 5.60>	κέδρου τ' εὐκεάτοιο θύου τ' ἀνὰ νῆσον ὀδώδει
<hom.od 5.61>	δαιομένων: ἡ δ' ἔνδον ἀοιδιάους' ὀπὶ καλῇ
<hom.od 5.62>	ἱστὸν ἐποιχομένη χρυσείῃ κερκίδ' ὕφαινεν.
<hom.od 5.63>	ὕλη δὲ σπέος ἀμφὶ πεφύκει τηλεθόωσα,
<hom.od 5.64>	κλήθρη τ' αἴγειρός τε καὶ εὐώδης κυπάρισσος.
<hom.od 5.65>	ἔνθα δέ τ' ὄρνιθες τανυσίπτεροι εὐνάζοντο,
<hom.od 5.66>	σκῶπές τ' ἴρηκές τε τανύγλωσσοί τε κορῶναι
<hom.od 5.67>	εἰνάλιαι, τῇσίν τε θαλάσσια ἔργα μέμηλεν.
<hom.od 5.68>	ἡ δ' αὐτοῦ τετάνυστο περὶ σπείους γλαφυροῖο
<hom.od 5.69>	ἡμερὶς ἡβώωσα, τεθήλει δὲ σταφυλῇσι.
<hom.od 5.70>	κρῆναι δ' ἑξείης πίσυρες ῥέον ὕδατι λευκῷ,
<hom.od 5.71>	πλησίαι ἀλλήλων τετραμμέναι ἄλλυδις ἄλλη.
<hom.od 5.72>	ἀμφὶ δὲ λειμῶνες μαλακοὶ ἴου ἠδὲ σελίνου
<hom.od 5.73>	θήλεον. ἔνθα κ' ἔπειτα καὶ ἀθάνατός περ ἐπελθὼν
<hom.od 5.74>	θηήσαιτο ἰδὼν καὶ τερφθείη φρεσὶν ᾗσιν.
<hom.od 5.75>	ἔνθα στὰς θηεῖτο διάκτορος ἀργεϊφόντης.
<hom.od 5.76>	αὐτὰρ ἐπεὶ δὴ πάντα ἑῷ θηήσατο θυμῷ,
<hom.od 5.77>	αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην
<hom.od 5.78>	ἠγνοίησεν ἰδοῦσα Καλυψώ, δῖα θεάων:
<hom.od 5.79>	οὐ γάρ τ' ἀγνῶτες θεοὶ ἀλλήλοισι πέλονται
<hom.od 5.80>	ἀθάνατοι,  οὐδ' εἴ τις ἀπόπροθι δώματα ναίει.
<hom.od 5.81>	οὐδ' ἄρ' ̓Οδυσσῆα μεγαλήτορα ἔνδον ἔτετμεν,
<hom.od 5.82>	ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ,
<hom.od 5.83>	δάκρυσι καὶ στοναχῇσι καὶ ἄλγεσι θυμὸν ἐρέχθων.
<hom.od 5.84>	πόντον ἐπ' ἀτρύγετον δερκέσκετο δάκρυα λείβων.
<hom.od 5.85>	̔Ερμείαν δ' ἐρέεινε Καλυψώ,  δῖα θεάων,
<hom.od 5.86>	ἐν θρόνῳ ἱδρύσασα φαεινῷ σιγαλόεντι:

<hom.od 5.87>	“τίπτε μοι, ̔Ερμεία χρυσόρραπι, εἰλήλουθας
<hom.od 5.88>	αἰδοῖός τε φίλος τε; πάρος γε μὲν οὔ τι θαμίζεις.
<hom.od 5.89>	αὔδα ὅ τι φρονέεις: τελέσαι δέ με θυμὸς ἄνωγεν,
<hom.od 5.90>	εἰ δύναμαι τελέσαι γε καὶ εἰ τετελεσμένον ἐστίν.
<hom.od 5.91>	ἀλλ' ἕπεο προτέρω, ἵνα τοι πὰρ ξείνια θείω.”

<hom.od 5.92>	ὥς ἄρα φωνήσασα θεὰ παρέθηκε τράπεζαν
<hom.od 5.93>	ἀμβροσίης πλήσασα, κέρασσε δὲ νέκταρ ἐρυθρόν.
<hom.od 5.94>	αὐτὰρ ὁ πῖνε καὶ ἦσθε διάκτορος ἀργεϊφόντης.
<hom.od 5.95>	αὐτὰρ ἐπεὶ δείπνησε καὶ ἤραρε θυμὸν ἐδωδῇ,
<hom.od 5.96>	καὶ τότε δή μιν ἔπεσσιν ἀμειβόμενος προσέειπεν:

<hom.od 5.97>	“εἰρωτᾷς μ' ἐλθόντα θεὰ θεόν: αὐτὰρ ἐγώ τοι
<hom.od 5.98>	νημερτέως τὸν μῦθον ἐνισπήσω: κέλεαι γάρ.
<hom.od 5.99>	Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα:
<hom.od 5.100>	τίς δ' ἂν ἑκὼν τοσσόνδε διαδράμοι ἁλμυρὸν ὕδωρ
<hom.od 5.101>	ἄσπετον; οὐδέ τις ἄγχι βροτῶν πόλις, οἵ τε θεοῖσιν
<hom.od 5.102>	ἱερά τε ῥέζουσι καὶ ἐξαίτους ἑκατόμβας.
<hom.od 5.103>	ἀλλὰ μάλ' οὔ πως ἔστι Διὸς νόον αἰγιόχοιο
<hom.od 5.104>	οὔτε παρεξελθεῖν ἄλλον θεὸν οὔθ' ἁλιῶσαι.
<hom.od 5.105>	φησί τοι ἄνδρα παρεῖναι ὀιζυρώτατον ἄλλων,
<hom.od 5.106>	τῶν ἀνδρῶν, οἳ ἄστυ πέρι Πριάμοιο μάχοντο
<hom.od 5.107>	εἰνάετες, δεκάτῳ δὲ πόλιν πέρσαντες ἔβησαν
<hom.od 5.108>	οἴκαδ': ἀτὰρ ἐν νόστῳ ̓Αθηναίην ἀλίτοντο,
<hom.od 5.109>	ἥ σφιν ἐπῶρς' ἄνεμόν τε κακὸν καὶ κύματα μακρά.
<hom.od 5.110>	ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,
<hom.od 5.111>	τὸν δ' ἄρα δεῦρ' ἄνεμός τε φέρων καὶ κῦμα πέλασσε.
<hom.od 5.112>	τὸν νῦν ς' ἠνώγειν ἀποπεμπέμεν ὅττι τάχιστα:
<hom.od 5.113>	οὐ γάρ οἱ τῇδ' αἶσα φίλων ἀπονόσφιν ὀλέσθαι,
<hom.od 5.114>	ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι
<hom.od 5.115>	οἶκον ἐς ὑψόροφον καὶ ἑὴν ἐς πατρίδα γαῖαν.”

<hom.od 5.116>	ὣς φάτο, ῥίγησεν δὲ Καλυψώ, δῖα θεάων,
<hom.od 5.117>	καί μιν φωνήσας' ἔπεα πτερόεντα προσηύδα:
<hom.od 5.118>	“σχέτλιοί ἐστε, θεοί, ζηλήμονες ἔξοχον ἄλλων,
<hom.od 5.119>	οἵ τε θεαῖς ἀγάασθε παρ' ἀνδράσιν εὐνάζεσθαι
<hom.od 5.120>	ἀμφαδίην,  ἤν τίς τε φίλον ποιήσετ' ἀκοίτην.
<hom.od 5.121>	ὣς μὲν ὅτ' ̓Ωρίων' ἕλετο ῥοδοδάκτυλος ̓Ηώς,
<hom.od 5.122>	τόφρα οἱ ἠγάασθε θεοὶ ῥεῖα ζώοντες,
<hom.od 5.123>	ἧος ἐν ̓Ορτυγίῃ χρυσόθρονος ̓́Αρτεμις ἁγνὴ
<hom.od 5.124>	οἷς ἀγανοῖς βελέεσσιν ἐποιχομένη κατέπεφνεν.
<hom.od 5.125>	ὣς δ' ὁπότ' ̓Ιασίωνι ἐυπλόκαμος Δημήτηρ,
<hom.od 5.126>	ᾧ θυμῷ εἴξασα, μίγη φιλότητι καὶ εὐνῇ
<hom.od 5.127>	νειῷ ἔνι τριπόλῳ: οὐδὲ δὴν ἦεν ἄπυστος
<hom.od 5.128>	Ζεύς, ὅς μιν κατέπεφνε βαλὼν ἀργῆτι κεραυνῷ.
<hom.od 5.129>	ὥς δ' αὖ νῦν μοι ἄγασθε, θεοί, βροτὸν ἄνδρα παρεῖναι.
<hom.od 5.130>	τὸν μὲν ἐγὼν ἐσάωσα περὶ τρόπιος βεβαῶτα
<hom.od 5.131>	οἶον, ἐπεί οἱ νῆα θοὴν ἀργῆτι κεραυνῷ
<hom.od 5.132>	Ζεὺς ἔλσας ἐκέασσε μέσῳ ἐνὶ οἴνοπι πόντῳ.
<hom.od 5.133>	ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,
<hom.od 5.134>	τὸν δ' ἄρα δεῦρ' ἄνεμός τε φέρων καὶ κῦμα πέλασσε.
<hom.od 5.135>	τὸν μὲν ἐγὼ φίλεόν τε καὶ ἔτρεφον,  ἠδὲ ἔφασκον
<hom.od 5.136>	θήσειν ἀθάνατον καὶ ἀγήραον ἤματα πάντα.
<hom.od 5.137>	ἀλλ' ἐπεὶ οὔ πως ἔστι Διὸς νόον αἰγιόχοιο
<hom.od 5.138>	οὔτε παρεξελθεῖν ἄλλον θεὸν οὔθ' ἁλιῶσαι,
<hom.od 5.139>	ἐρρέτω, εἴ μιν κεῖνος ἐποτρύνει καὶ ἀνώγει,
<hom.od 5.140>	πόντον ἐπ' ἀτρύγετον: πέμψω δέ μιν οὔ πῃ ἐγώ γε:
<hom.od 5.141>	οὐ γάρ μοι πάρα νῆες ἐπήρετμοι καὶ ἑταῖροι,
<hom.od 5.142>	οἵ κέν μιν πέμποιεν ἐπ' εὐρέα νῶτα θαλάσσης.
<hom.od 5.143>	αὐτάρ οἱ πρόφρων ὑποθήσομαι, οὐδ' ἐπικεύσω,
<hom.od 5.144>	ὥς κε μάλ' ἀσκηθὴς ἣν πατρίδα γαῖαν ἵκηται.”

<hom.od 5.145>	τὴν δ' αὖτε προσέειπε διάκτορος ἀργεϊφόντης:
<hom.od 5.146>	“οὕτω νῦν ἀπόπεμπε, Διὸς δ' ἐποπίζεο μῆνιν,
<hom.od 5.147>	μή πώς τοι μετόπισθε κοτεσσάμενος χαλεπήνῃ.”

<hom.od 5.148>	ὣς ἄρα φωνήσας ἀπέβη κρατὺς ἀργεϊφόντης:
<hom.od 5.149>	ἡ δ' ἐπ' ̓Οδυσσῆα μεγαλήτορα πότνια νύμφη
<hom.od 5.150>	ἤι',  ἐπεὶ δὴ Ζηνὸς ἐπέκλυεν ἀγγελιάων.
<hom.od 5.151>	τὸν δ' ἄρ' ἐπ' ἀκτῆς εὗρε καθήμενον: οὐδέ ποτ' ὄσσε
<hom.od 5.152>	δακρυόφιν τέρσοντο, κατείβετο δὲ γλυκὺς αἰὼν
<hom.od 5.153>	νόστον ὀδυρομένῳ, ἐπεὶ οὐκέτι ἥνδανε νύμφη.
<hom.od 5.154>	ἀλλ' ἦ τοι νύκτας μὲν ἰαύεσκεν καὶ ἀνάγκῃ
<hom.od 5.155>	ἐν σπέσσι γλαφυροῖσι παρ' οὐκ ἐθέλων ἐθελούσῃ:
<hom.od 5.156>	ἤματα δ' ἂμ πέτρῃσι καὶ ἠιόνεσσι καθίζων
<hom.od 5.157>	δάκρυσι καὶ στοναχῇσι καὶ ἄλγεσι θυμὸν ἐρέχθων
<hom.od 5.158>	πόντον ἐπ' ἀτρύγετον δερκέσκετο δάκρυα λείβων.
<hom.od 5.159>	ἀγχοῦ δ' ἱσταμένη προσεφώνεε δῖα θεάων:

<hom.od 5.160>	“κάμμορε,  μή μοι ἔτ' ἐνθάδ' ὀδύρεο, μηδέ τοι αἰὼν
<hom.od 5.161>	φθινέτω: ἤδη γάρ σε μάλα πρόφρασς' ἀποπέμψω.
<hom.od 5.162>	ἀλλ' ἄγε δούρατα μακρὰ ταμὼν ἁρμόζεο χαλκῷ
<hom.od 5.163>	εὐρεῖαν σχεδίην: ἀτὰρ ἴκρια πῆξαι ἐπ' αὐτῆς
<hom.od 5.164>	ὑψοῦ, ὥς σε φέρῃσιν ἐπ' ἠεροειδέα πόντον.
<hom.od 5.165>	αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν
<hom.od 5.166>	ἐνθήσω μενοεικέ', ἅ κέν τοι λιμὸν ἐρύκοι,
<hom.od 5.167>	εἵματά τ' ἀμφιέσω: πέμψω δέ τοι οὖρον ὄπισθεν,
<hom.od 5.168>	ὥς κε μάλ' ἀσκηθὴς σὴν πατρίδα γαῖαν ἵκηαι,
<hom.od 5.169>	αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν,
<hom.od 5.170>	οἵ μευ φέρτεροί εἰσι νοῆσαί τε κρῆναί τε.”

<hom.od 5.171>	ὣς φάτο, ῥίγησεν δὲ πολύτλας δῖος ̓Οδυσσεύς,
<hom.od 5.172>	καί μιν φωνήσας ἔπεα πτερόεντα προσηύδα:
<hom.od 5.173>	“ἄλλο τι δὴ σύ, θεά, τόδε μήδεαι, οὐδέ τι πομπήν,
<hom.od 5.174>	ἥ με κέλεαι σχεδίῃ περάαν μέγα λαῖτμα θαλάσσης,
<hom.od 5.175>	δεινόν τ' ἀργαλέον τε: τὸ δ' οὐδ' ἐπὶ νῆες ἐῖσαι
<hom.od 5.176>	ὠκύποροι περόωσιν, ἀγαλλόμεναι Διὸς οὔρῳ.
<hom.od 5.177>	οὐδ' ἂν ἐγὼν ἀέκητι σέθεν σχεδίης ἐπιβαίην,
<hom.od 5.178>	εἰ μή μοι τλαίης γε, θεά, μέγαν ὅρκον ὀμόσσαι
<hom.od 5.179>	μή τί μοι αὐτῷ πῆμα κακὸν βουλευσέμεν ἄλλο.”

<hom.od 5.180>	ὣς φάτο,  μείδησεν δὲ Καλυψὼ δῖα θεάων,
<hom.od 5.181>	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:
<hom.od 5.182>	“ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς,
<hom.od 5.183>	οἷον δὴ τὸν μῦθον ἐπεφράσθης ἀγορεῦσαι.
<hom.od 5.184>	ἴστω νῦν τόδε γαῖα καὶ οὐρανὸς εὐρὺς ὕπερθε
<hom.od 5.185>	καὶ τὸ κατειβόμενον Στυγὸς ὕδωρ,  ὅς τε μέγιστος
<hom.od 5.186>	ὅρκος δεινότατός τε πέλει μακάρεσσι θεοῖσι,
<hom.od 5.187>	μή τί τοι αὐτῷ πῆμα κακὸν βουλευσέμεν ἄλλο.
<hom.od 5.188>	ἀλλὰ τὰ μὲν νοέω καὶ φράσσομαι, ἅσς' ἂν ἐμοί περ
<hom.od 5.189>	αὐτῇ μηδοίμην, ὅτε με χρειὼ τόσον ἵκοι:
<hom.od 5.190>	καὶ γὰρ ἐμοὶ νόος ἐστὶν ἐναίσιμος,  οὐδέ μοι αὐτῇ
<hom.od 5.191>	θυμὸς ἐνὶ στήθεσσι σιδήρεος, ἀλλ' ἐλεήμων.”

<hom.od 5.192>	ὣς ἄρα φωνήσας' ἡγήσατο δῖα θεάων
<hom.od 5.193>	καρπαλίμως: ὁ δ' ἔπειτα μετ' ἴχνια βαῖνε θεοῖο.
<hom.od 5.194>	ἷξον δὲ σπεῖος γλαφυρὸν θεὸς ἠδὲ καὶ ἀνήρ,
<hom.od 5.195>	καί ῥ' ὁ μὲν ἔνθα καθέζετ' ἐπὶ θρόνου ἔνθεν ἀνέστη
<hom.od 5.196>	̔Ερμείας, νύμφη δ' ἐτίθει πάρα πᾶσαν ἐδωδήν,
<hom.od 5.197>	ἔσθειν καὶ πίνειν, οἷα βροτοὶ ἄνδρες ἔδουσιν:
<hom.od 5.198>	αὐτὴ δ' ἀντίον ἷζεν ̓Οδυσσῆος θείοιο,
<hom.od 5.199>	τῇ δὲ παρ' ἀμβροσίην δμῳαὶ καὶ νέκταρ ἔθηκαν.
<hom.od 5.200>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom.od 5.201>	αὐτὰρ ἐπεὶ τάρπησαν ἐδητύος ἠδὲ ποτῆτος,
<hom.od 5.202>	τοῖς ἄρα μύθων ἦρχε Καλυψώ, δῖα θεάων:

<hom.od 5.203>	“διογενὲς Λαερτιάδη, πολυμήχαν' ̓Οδυσσεῦ,
<hom.od 5.204>	οὕτω δὴ οἶκόνδε φίλην ἐς πατρίδα γαῖαν
<hom.od 5.205>	αὐτίκα νῦν ἐθέλεις ἰέναι;  σὺ δὲ χαῖρε καὶ ἔμπης.
<hom.od 5.206>	εἴ γε μὲν εἰδείης σῇσι φρεσὶν ὅσσα τοι αἶσα
<hom.od 5.207>	κήδε' ἀναπλῆσαι, πρὶν πατρίδα γαῖαν ἱκέσθαι,
<hom.od 5.208>	ἐνθάδε κ' αὖθι μένων σὺν ἐμοὶ τόδε δῶμα φυλάσσοις
<hom.od 5.209>	ἀθάνατός τ' εἴης, ἱμειρόμενός περ ἰδέσθαι
<hom.od 5.210>	σὴν ἄλοχον,  τῆς τ' αἰὲν ἐέλδεαι ἤματα πάντα.
<hom.od 5.211>	οὐ μέν θην κείνης γε χερείων εὔχομαι εἶναι,
<hom.od 5.212>	οὐ δέμας οὐδὲ φυήν, ἐπεὶ οὔ πως οὐδὲ ἔοικεν
<hom.od 5.213>	θνητὰς ἀθανάτῃσι δέμας καὶ εἶδος ἐρίζειν.”

<hom.od 5.214>	τὴν δ' ἀπαμειβόμενος προσέφη πολύμητις ̓Οδυσσεύς:
<hom.od 5.215>	“πότνα θεά,  μή μοι τόδε χώεο: οἶδα καὶ αὐτὸς
<hom.od 5.216>	πάντα μάλ', οὕνεκα σεῖο περίφρων Πηνελόπεια
<hom.od 5.217>	εἶδος ἀκιδνοτέρη μέγεθός τ' εἰσάντα ἰδέσθαι:
<hom.od 5.218>	ἡ μὲν γὰρ βροτός ἐστι, σὺ δ' ἀθάνατος καὶ ἀγήρως.
<hom.od 5.219>	ἀλλὰ καὶ ὣς ἐθέλω καὶ ἐέλδομαι ἤματα πάντα
<hom.od 5.220>	οἴκαδέ τ' ἐλθέμεναι καὶ νόστιμον ἦμαρ ἰδέσθαι.
<hom.od 5.221>	εἰ δ' αὖ τις ῥαίῃσι θεῶν ἐνὶ οἴνοπι πόντῳ,
<hom.od 5.222>	τλήσομαι ἐν στήθεσσιν ἔχων ταλαπενθέα θυμόν:
<hom.od 5.223>	ἤδη γὰρ μάλα πολλὰ πάθον καὶ πολλὰ μόγησα
<hom.od 5.224>	κύμασι καὶ πολέμῳ: μετὰ καὶ τόδε τοῖσι γενέσθω.”

<hom.od 5.225>	ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν:
<hom.od 5.226>	ἐλθόντες δ' ἄρα τώ γε μυχῷ σπείους γλαφυροῖο
<hom.od 5.227>	τερπέσθην φιλότητι, παρ' ἀλλήλοισι μένοντες.

<hom.od 5.228>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 5.229>	αὐτίχ' ὁ μὲν χλαῖνάν τε χιτῶνά τε ἕννυτ' ̓Οδυσσεύς,
<hom.od 5.230>	αὐτὴ δ' ἀργύφεον φᾶρος μέγα ἕννυτο νύμφη,
<hom.od 5.231>	λεπτὸν καὶ χαρίεν, περὶ δὲ ζώνην βάλετ' ἰξυῖ
<hom.od 5.232>	καλὴν χρυσείην, κεφαλῇ δ' ἐφύπερθε καλύπτρην.
<hom.od 5.233>	καὶ τότ' ̓Οδυσσῆι μεγαλήτορι μήδετο πομπήν:
<hom.od 5.234>	δῶκέν οἱ πέλεκυν μέγαν, ἄρμενον ἐν παλάμῃσι,
<hom.od 5.235>	χάλκεον,  ἀμφοτέρωθεν ἀκαχμένον: αὐτὰρ ἐν αὐτῷ
<hom.od 5.236>	στειλειὸν περικαλλὲς ἐλάινον, εὖ ἐναρηρός:
<hom.od 5.237>	δῶκε δ' ἔπειτα σκέπαρνον ἐύξοον: ἦρχε δ' ὁδοῖο
<hom.od 5.238>	νήσου ἐπ' ἐσχατιῆς, ὅθι δένδρεα μακρὰ πεφύκει,
<hom.od 5.239>	κλήθρη τ' αἴγειρός τ', ἐλάτη τ' ἦν οὐρανομήκης,
<hom.od 5.240>	αὖα πάλαι,  περίκηλα, τά οἱ πλώοιεν ἐλαφρῶς.
<hom.od 5.241>	αὐτὰρ ἐπεὶ δὴ δεῖξ', ὅθι δένδρεα μακρὰ πεφύκει,
<hom.od 5.242>	ἡ μὲν ἔβη πρὸς δῶμα Καλυψώ, δῖα θεάων,
<hom.od 5.243>	αὐτὰρ ὁ τάμνετο δοῦρα: θοῶς δέ οἱ ἤνυτο ἔργον.
<hom.od 5.244>	εἴκοσι δ' ἔκβαλε πάντα, πελέκκησεν δ' ἄρα χαλκῷ,
<hom.od 5.245>	ξέσσε δ' ἐπισταμένως καὶ ἐπὶ στάθμην ἴθυνεν.
<hom.od 5.246>	τόφρα δ' ἔνεικε τέρετρα Καλυψώ, δῖα θεάων:
<hom.od 5.247>	τέτρηνεν δ' ἄρα πάντα καὶ ἥρμοσεν ἀλλήλοισιν,
<hom.od 5.248>	γόμφοισιν δ' ἄρα τήν γε καὶ ἁρμονίῃσιν ἄρασσεν.
<hom.od 5.249>	ὅσσον τίς τ' ἔδαφος νηὸς τορνώσεται ἀνὴρ
<hom.od 5.250>	φορτίδος εὐρείης,  ἐὺ εἰδὼς τεκτοσυνάων,
<hom.od 5.251>	τόσσον ἔπ' εὐρεῖαν σχεδίην ποιήσατ' ̓Οδυσσεύς.
<hom.od 5.252>	ἴκρια δὲ στήσας, ἀραρὼν θαμέσι σταμίνεσσι,
<hom.od 5.253>	ποίει: ἀτὰρ μακρῇσιν ἐπηγκενίδεσσι τελεύτα.
<hom.od 5.254>	ἐν δ' ἱστὸν ποίει καὶ ἐπίκριον ἄρμενον αὐτῷ:
<hom.od 5.255>	πρὸς δ' ἄρα πηδάλιον ποιήσατο,  ὄφρ' ἰθύνοι.
<hom.od 5.256>	φράξε δέ μιν ῥίπεσσι διαμπερὲς οἰσυί̈νῃσι
<hom.od 5.257>	κύματος εἶλαρ ἔμεν: πολλὴν δ' ἐπεχεύατο ὕλην.
<hom.od 5.258>	τόφρα δὲ φάρε' ἔνεικε Καλυψώ, δῖα θεάων,
<hom.od 5.259>	ἱστία ποιήσασθαι: ὁ δ' εὖ τεχνήσατο καὶ τά.
<hom.od 5.260>	ἐν δ' ὑπέρας τε κάλους τε πόδας τ' ἐνέδησεν ἐν αὐτῇ,
<hom.od 5.261>	μοχλοῖσιν δ' ἄρα τήν γε κατείρυσεν εἰς ἅλα δῖαν.

<hom.od 5.262>	τέτρατον ἦμαρ ἔην, καὶ τῷ τετέλεστο ἅπαντα:
<hom.od 5.263>	τῷ δ' ἄρα πέμπτῳ πέμπ' ἀπὸ νήσου δῖα Καλυψώ,
<hom.od 5.264>	εἵματά τ' ἀμφιέσασα θυώδεα καὶ λούσασα.
<hom.od 5.265>	ἐν δέ οἱ ἀσκὸν ἔθηκε θεὰ μέλανος οἴνοιο
<hom.od 5.266>	τὸν ἕτερον, ἕτερον δ' ὕδατος μέγαν, ἐν δὲ καὶ ᾖα
<hom.od 5.267>	κωρύκῳ: ἐν δέ οἱ ὄψα τίθει μενοεικέα πολλά:
<hom.od 5.268>	οὖρον δὲ προέηκεν ἀπήμονά τε λιαρόν τε.
<hom.od 5.269>	γηθόσυνος δ' οὔρῳ πέτας' ἱστία δῖος ̓Οδυσσεύς.
<hom.od 5.270>	αὐτὰρ ὁ πηδαλίῳ ἰθύνετο τεχνηέντως
<hom.od 5.271>	ἥμενος, οὐδέ οἱ ὕπνος ἐπὶ βλεφάροισιν ἔπιπτεν
<hom.od 5.272>	Πληιάδας τ' ἐσορῶντι καὶ ὀψὲ δύοντα Βοώτην
<hom.od 5.273>	̓́Αρκτον θ', ἣν καὶ ἄμαξαν ἐπίκλησιν καλέουσιν,
<hom.od 5.274>	ἥ τ' αὐτοῦ στρέφεται καί τ' ̓Ωρίωνα δοκεύει,
<hom.od 5.275>	οἴη δ' ἄμμορός ἐστι λοετρῶν ̓Ωκεανοῖο:
<hom.od 5.276>	τὴν γὰρ δή μιν ἄνωγε Καλυψώ, δῖα θεάων,
<hom.od 5.277>	ποντοπορευέμεναι ἐπ' ἀριστερὰ χειρὸς ἔχοντα.
<hom.od 5.278>	ἑπτὰ δὲ καὶ δέκα μὲν πλέεν ἤματα ποντοπορεύων,
<hom.od 5.279>	ὀκτωκαιδεκάτῃ δ' ἐφάνη ὄρεα σκιόεντα
<hom.od 5.280>	γαίης Φαιήκων,  ὅθι τ' ἄγχιστον πέλεν αὐτῷ:
<hom.od 5.281>	εἴσατο δ' ὡς ὅτε ῥινὸν ἐν ἠεροειδέι πόντῳ.

<hom.od 5.282>	τὸν δ' ἐξ Αἰθιόπων ἀνιὼν κρείων ἐνοσίχθων
<hom.od 5.283>	τηλόθεν ἐκ Σολύμων ὀρέων ἴδεν: εἴσατο γάρ οἱ
<hom.od 5.284>	πόντον ἐπιπλώων. ὁ δ' ἐχώσατο κηρόθι μᾶλλον,
<hom.od 5.285>	κινήσας δὲ κάρη προτὶ ὃν μυθήσατο θυμόν:

<hom.od 5.286>	“ὢ πόποι, ἦ μάλα δὴ μετεβούλευσαν θεοὶ ἄλλως
<hom.od 5.287>	ἀμφ' ̓Οδυσῆι ἐμεῖο μετ' Αἰθιόπεσσιν ἐόντος,
<hom.od 5.288>	καὶ δὴ Φαιήκων γαίης σχεδόν, ἔνθα οἱ αἶσα
<hom.od 5.289>	ἐκφυγέειν μέγα πεῖραρ ὀιζύος, ἥ μιν ἱκάνει.
<hom.od 5.290>	ἀλλ' ἔτι μέν μίν φημι ἅδην ἐλάαν κακότητος.”

<hom.od 5.291>	ὣς εἰπὼν σύναγεν νεφέλας, ἐτάραξε δὲ πόντον
<hom.od 5.292>	χερσὶ τρίαιναν ἑλών: πάσας δ' ὀρόθυνεν ἀέλλας
<hom.od 5.293>	παντοίων ἀνέμων, σὺν δὲ νεφέεσσι κάλυψε
<hom.od 5.294>	γαῖαν ὁμοῦ καὶ πόντον: ὀρώρει δ' οὐρανόθεν νύξ.
<hom.od 5.295>	σὺν δ' Εὖρός τε Νότος τ' ἔπεσον Ζέφυρός τε δυσαὴς
<hom.od 5.296>	καὶ Βορέης αἰθρηγενέτης, μέγα κῦμα κυλίνδων.
<hom.od 5.297>	καὶ τότ' ̓Οδυσσῆος λύτο γούνατα καὶ φίλον ἦτορ,
<hom.od 5.298>	ὀχθήσας δ' ἄρα εἶπε πρὸς ὃν μεγαλήτορα θυμόν:

<hom.od 5.299>	“ὤ μοι ἐγὼ δειλός, τί νύ μοι μήκιστα γένηται;
<hom.od 5.300>	δείδω μὴ δὴ πάντα θεὰ νημερτέα εἶπεν,
<hom.od 5.301>	ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι,
<hom.od 5.302>	ἄλγε' ἀναπλήσειν: τὰ δὲ δὴ νῦν πάντα τελεῖται.
<hom.od 5.303>	οἵοισιν νεφέεσσι περιστέφει οὐρανὸν εὐρὺν
<hom.od 5.304>	Ζεύς, ἐτάραξε δὲ πόντον, ἐπισπέρχουσι δ' ἄελλαι
<hom.od 5.305>	παντοίων ἀνέμων.  νῦν μοι σῶς αἰπὺς ὄλεθρος.
<hom.od 5.306>	τρὶς μάκαρες Δαναοὶ καὶ τετράκις, οἳ τότ' ὄλοντο
<hom.od 5.307>	Τροίῃ ἐν εὐρείῃ χάριν ̓Ατρεί̈δῃσι φέροντες.
<hom.od 5.308>	ὡς δὴ ἐγώ γ' ὄφελον θανέειν καὶ πότμον ἐπισπεῖν
<hom.od 5.309>	ἤματι τῷ ὅτε μοι πλεῖστοι χαλκήρεα δοῦρα
<hom.od 5.310>	Τρῶες ἐπέρριψαν περὶ Πηλεί̈ωνι θανόντι.
<hom.od 5.311>	τῷ κ' ἔλαχον κτερέων, καί μευ κλέος ἦγον ̓Αχαιοί:
<hom.od 5.312>	νῦν δέ λευγαλέῳ θανάτῳ εἵμαρτο ἁλῶναι.”

<hom.od 5.313>	ὣς ἄρα μιν εἰπόντ' ἔλασεν μέγα κῦμα κατ' ἄκρης
<hom.od 5.314>	δεινὸν ἐπεσσύμενον, περὶ δὲ σχεδίην ἐλέλιξε.
<hom.od 5.315>	τῆλε δ' ἀπὸ σχεδίης αὐτὸς πέσε,  πηδάλιον δὲ
<hom.od 5.316>	ἐκ χειρῶν προέηκε: μέσον δέ οἱ ἱστὸν ἔαξεν
<hom.od 5.317>	δεινὴ μισγομένων ἀνέμων ἐλθοῦσα θύελλα,
<hom.od 5.318>	τηλοῦ δὲ σπεῖρον καὶ ἐπίκριον ἔμπεσε πόντῳ.
<hom.od 5.319>	τὸν δ' ἄρ' ὑπόβρυχα θῆκε πολὺν χρόνον, οὐδ' ἐδυνάσθη
<hom.od 5.320>	αἶψα μάλ' ἀνσχεθέειν μεγάλου ὑπὸ κύματος ὁρμῆς:
<hom.od 5.321>	εἵματα γάρ ῥ' ἐβάρυνε, τά οἱ πόρε δῖα Καλυψώ.
<hom.od 5.322>	ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην
<hom.od 5.323>	πικρήν, ἥ οἱ πολλὴ ἀπὸ κρατὸς κελάρυζεν.
<hom.od 5.324>	ἀλλ' οὐδ' ὣς σχεδίης ἐπελήθετο, τειρόμενός περ,
<hom.od 5.325>	ἀλλὰ μεθορμηθεὶς ἐνὶ κύμασιν ἐλλάβετ' αὐτῆς,
<hom.od 5.326>	ἐν μέσσῃ δὲ καθῖζε τέλος θανάτου ἀλεείνων.
<hom.od 5.327>	τὴν δ' ἐφόρει μέγα κῦμα κατὰ ῥόον ἔνθα καὶ ἔνθα.
<hom.od 5.328>	ὡς δ' ὅτ' ὀπωρινὸς Βορέης φορέῃσιν ἀκάνθας
<hom.od 5.329>	ἂμ πεδίον, πυκιναὶ δὲ πρὸς ἀλλήλῃσιν ἔχονται,
<hom.od 5.330>	ὣς τὴν ἂμ πέλαγος ἄνεμοι φέρον ἔνθα καὶ ἔνθα:
<hom.od 5.331>	ἄλλοτε μέν τε Νότος Βορέῃ προβάλεσκε φέρεσθαι,
<hom.od 5.332>	ἄλλοτε δ' αὖτ' Εὖρος Ζεφύρῳ εἴξασκε διώκειν.

<hom.od 5.333>	τὸν δὲ ἴδεν Κάδμου θυγάτηρ, καλλίσφυρος ̓Ινώ,
<hom.od 5.334>	Λευκοθέη, ἣ πρὶν μὲν ἔην βροτὸς αὐδήεσσα,
<hom.od 5.335>	νῦν δ' ἁλὸς ἐν πελάγεσσι θεῶν ἒξ ἔμμορε τιμῆς.
<hom.od 5.336>	ἥ ῥ' ̓Οδυσῆ' ἐλέησεν ἀλώμενον, ἄλγε' ἔχοντα,
<hom.od 5.337>	αἰθυίῃ δ' ἐικυῖα ποτῇ ἀνεδύσετο λίμνης,
<hom.od 5.338>	ἷζε δ' ἐπὶ σχεδίης πολυδέσμου εἶπέ τε μῦθον:

<hom.od 5.339>	“κάμμορε, τίπτε τοι ὧδε Ποσειδάων ἐνοσίχθων
<hom.od 5.340>	ὠδύσατ' ἐκπάγλως,  ὅτι τοι κακὰ πολλὰ φυτεύει;
<hom.od 5.341>	οὐ μὲν δή σε καταφθίσει μάλα περ μενεαίνων.
<hom.od 5.342>	ἀλλὰ μάλ' ὧδ' ἔρξαι, δοκέεις δέ μοι οὐκ ἀπινύσσειν:
<hom.od 5.343>	εἵματα ταῦτ' ἀποδὺς σχεδίην ἀνέμοισι φέρεσθαι
<hom.od 5.344>	κάλλιπ', ἀτὰρ χείρεσσι νέων ἐπιμαίεο νόστου
<hom.od 5.345>	γαίης Φαιήκων,  ὅθι τοι μοῖρ' ἐστὶν ἀλύξαι.
<hom.od 5.346>	τῆ δέ, τόδε κρήδεμνον ὑπὸ στέρνοιο τανύσσαι
<hom.od 5.347>	ἄμβροτον: οὐδέ τί τοι παθέειν δέος οὐδ' ἀπολέσθαι.
<hom.od 5.348>	αὐτὰρ ἐπὴν χείρεσσιν ἐφάψεαι ἠπείροιο,
<hom.od 5.349>	ἂψ ἀπολυσάμενος βαλέειν εἰς οἴνοπα πόντον
<hom.od 5.350>	πολλὸν ἀπ' ἠπείρου,  αὐτὸς δ' ἀπονόσφι τραπέσθαι.”

<hom.od 5.351>	ὣς ἄρα φωνήσασα θεὰ κρήδεμνον ἔδωκεν,
<hom.od 5.352>	αὐτὴ δ' ἂψ ἐς πόντον ἐδύσετο κυμαίνοντα
<hom.od 5.353>	αἰθυίῃ ἐικυῖα: μέλαν δέ ἑ κῦμα κάλυψεν.
<hom.od 5.354>	αὐτὰρ ὁ μερμήριξε πολύτλας δῖος ̓Οδυσσεύς,
<hom.od 5.355>	ὀχθήσας δ' ἄρα εἶπε πρὸς ὃν μεγαλήτορα θυμόν:

<hom.od 5.356>	“ὤ μοι ἐγώ, μή τίς μοι ὑφαίνῃσιν δόλον αὖτε
<hom.od 5.357>	ἀθανάτων, ὅ τέ με σχεδίης ἀποβῆναι ἀνώγει.
<hom.od 5.358>	ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσιν
<hom.od 5.359>	γαῖαν ἐγὼν ἰδόμην, ὅθι μοι φάτο φύξιμον εἶναι.
<hom.od 5.360>	ἀλλὰ μάλ' ὧδ' ἔρξω,  δοκέει δέ μοι εἶναι ἄριστον:
<hom.od 5.361>	ὄφρ' ἂν μέν κεν δούρατ' ἐν ἁρμονίῃσιν ἀρήρῃ,
<hom.od 5.362>	τόφρ' αὐτοῦ μενέω καὶ τλήσομαι ἄλγεα πάσχων:
<hom.od 5.363>	αὐτὰρ ἐπὴν δή μοι σχεδίην διὰ κῦμα τινάξῃ,
<hom.od 5.364>	νήξομ', ἐπεὶ οὐ μέν τι πάρα προνοῆσαι ἄμεινον.”

<hom.od 5.365>	ἧος ὁ ταῦθ' ὥρμαινε κατὰ φρένα καὶ κατὰ θυμόν,
<hom.od 5.366>	ὦρσε δ' ἐπὶ μέγα κῦμα Ποσειδάων ἐνοσίχθων,
<hom.od 5.367>	δεινόν τ' ἀργαλέον τε, κατηρεφές, ἤλασε δ' αὐτόν.
<hom.od 5.368>	ὡς δ' ἄνεμος ζαὴς ἠί̈ων θημῶνα τινάξῃ
<hom.od 5.369>	καρφαλέων: τὰ μὲν ἄρ τε διεσκέδας' ἄλλυδις ἄλλῃ:
<hom.od 5.370>	ὣς τῆς δούρατα μακρὰ διεσκέδας'.  αὐτὰρ ̓Οδυσσεὺς
<hom.od 5.371>	ἀμφ' ἑνὶ δούρατι βαῖνε, κέληθ' ὡς ἵππον ἐλαύνων,
<hom.od 5.372>	εἵματα δ' ἐξαπέδυνε, τά οἱ πόρε δῖα Καλυψώ.
<hom.od 5.373>	αὐτίκα δὲ κρήδεμνον ὑπὸ στέρνοιο τάνυσσεν,
<hom.od 5.374>	αὐτὸς δὲ πρηνὴς ἁλὶ κάππεσε, χεῖρε πετάσσας,
<hom.od 5.375>	νηχέμεναι μεμαώς.  ἴδε δὲ κρείων ἐνοσίχθων,
<hom.od 5.376>	κινήσας δὲ κάρη προτὶ ὃν μυθήσατο θυμόν:

<hom.od 5.377>	“οὕτω νῦν κακὰ πολλὰ παθὼν ἀλόω κατὰ πόντον,
<hom.od 5.378>	εἰς ὅ κεν ἀνθρώποισι διοτρεφέεσσι μιγήῃς.
<hom.od 5.379>	ἀλλ' οὐδ' ὥς σε ἔολπα ὀνόσσεσθαι κακότητος.”

<hom.od 5.380>	ὣς ἄρα φωνήσας ἵμασεν καλλίτριχας ἵππους,
<hom.od 5.381>	ἵκετο δ' εἰς Αἰγάς, ὅθι οἱ κλυτὰ δώματ' ἔασιν.

<hom.od 5.382>	αὐτὰρ ̓Αθηναίη κούρη Διὸς ἄλλ' ἐνόησεν.
<hom.od 5.383>	ἦ τοι τῶν ἄλλων ἀνέμων κατέδησε κελεύθους,
<hom.od 5.384>	παύσασθαι δ' ἐκέλευσε καὶ εὐνηθῆναι ἅπαντας:
<hom.od 5.385>	ὦρσε δ' ἐπὶ κραιπνὸν Βορέην,  πρὸ δὲ κύματ' ἔαξεν,
<hom.od 5.386>	ἧος ὃ Φαιήκεσσι φιληρέτμοισι μιγείη
<hom.od 5.387>	διογενὴς ̓Οδυσεὺς θάνατον καὶ κῆρας ἀλύξας.

<hom.od 5.388>	ἔνθα δύω νύκτας δύο τ' ἤματα κύματι πηγῷ
<hom.od 5.389>	πλάζετο, πολλὰ δέ οἱ κραδίη προτιόσσετ' ὄλεθρον.
<hom.od 5.390>	ἀλλ' ὅτε δὴ τρίτον ἦμαρ ἐυπλόκαμος τέλες' ̓Ηώς,
<hom.od 5.391>	καὶ τότ' ἔπειτ' ἄνεμος μὲν ἐπαύσατο ἠδὲ γαλήνη
<hom.od 5.392>	ἔπλετο νηνεμίη: ὁ δ' ἄρα σχεδὸν εἴσιδε γαῖαν
<hom.od 5.393>	ὀξὺ μάλα προϊδών, μεγάλου ὑπὸ κύματος ἀρθείς.
<hom.od 5.394>	ὡς δ' ὅτ' ἂν ἀσπάσιος βίοτος παίδεσσι φανήῃ
<hom.od 5.395>	πατρός,  ὃς ἐν νούσῳ κεῖται κρατέρ' ἄλγεα πάσχων,
<hom.od 5.396>	δηρὸν τηκόμενος, στυγερὸς δέ οἱ ἔχραε δαίμων,
<hom.od 5.397>	ἀσπάσιον δ' ἄρα τόν γε θεοὶ κακότητος ἔλυσαν,
<hom.od 5.398>	ὣς ̓Οδυσεῖ ἀσπαστὸν ἐείσατο γαῖα καὶ ὕλη,
<hom.od 5.399>	νῆχε δ' ἐπειγόμενος ποσὶν ἠπείρου ἐπιβῆναι.
<hom.od 5.400>	ἀλλ' ὅτε τόσσον ἀπῆν ὅσσον τε γέγωνε βοήσας,
<hom.od 5.401>	καὶ δὴ δοῦπον ἄκουσε ποτὶ σπιλάδεσσι θαλάσσης:
<hom.od 5.402>	ῥόχθει γὰρ μέγα κῦμα ποτὶ ξερὸν ἠπείροιο
<hom.od 5.403>	δεινὸν ἐρευγόμενον, εἴλυτο δὲ πάνθ' ἁλὸς ἄχνῃ:
<hom.od 5.404>	οὐ γὰρ ἔσαν λιμένες νηῶν ὄχοι, οὐδ' ἐπιωγαί.
<hom.od 5.405>	ἀλλ' ἀκταὶ προβλῆτες ἔσαν σπιλάδες τε πάγοι τε:
<hom.od 5.406>	καὶ τότ' ̓Οδυσσῆος λύτο γούνατα καὶ φίλον ἦτορ,
<hom.od 5.407>	ὀχθήσας δ' ἄρα εἶπε πρὸς ὃν μεγαλήτορα θυμόν:

<hom.od 5.408>	“ὤ μοι, ἐπεὶ δὴ γαῖαν ἀελπέα δῶκεν ἰδέσθαι
<hom.od 5.409>	Ζεύς, καὶ δὴ τόδε λαῖτμα διατμήξας ἐπέρησα,
<hom.od 5.410>	ἔκβασις οὔ πῃ φαίνεθ' ἁλὸς πολιοῖο θύραζε:
<hom.od 5.411>	ἔκτοσθεν μὲν γὰρ πάγοι ὀξέες, ἀμφὶ δὲ κῦμα
<hom.od 5.412>	βέβρυχεν ῥόθιον, λισσὴ δ' ἀναδέδρομε πέτρη,
<hom.od 5.413>	ἀγχιβαθὴς δὲ θάλασσα, καὶ οὔ πως ἔστι πόδεσσι
<hom.od 5.414>	στήμεναι ἀμφοτέροισι καὶ ἐκφυγέειν κακότητα:
<hom.od 5.415>	μή πώς μ' ἐκβαίνοντα βάλῃ λίθακι ποτὶ πέτρῃ
<hom.od 5.416>	κῦμα μέγ' ἁρπάξαν: μελέη δέ μοι ἔσσεται ὁρμή.
<hom.od 5.417>	εἰ δέ κ' ἔτι προτέρω παρανήξομαι, ἤν που ἐφεύρω
<hom.od 5.418>	ἠιόνας τε παραπλῆγας λιμένας τε θαλάσσης,
<hom.od 5.419>	δείδω μή μ' ἐξαῦτις ἀναρπάξασα θύελλα
<hom.od 5.420>	πόντον ἐπ' ἰχθυόεντα φέρῃ βαρέα στενάχοντα,
<hom.od 5.421>	ἠέ τί μοι καὶ κῆτος ἐπισσεύῃ μέγα δαίμων
<hom.od 5.422>	ἐξ ἁλός, οἷά τε πολλὰ τρέφει κλυτὸς ̓Αμφιτρίτη:
<hom.od 5.423>	οἶδα γάρ, ὥς μοι ὀδώδυσται κλυτὸς ἐννοσίγαιος.”

<hom.od 5.424>	ἧος ὁ ταῦθ' ὥρμαινε κατὰ φρένα καὶ κατὰ θυμόν,
<hom.od 5.425>	τόφρα δέ μιν μέγα κῦμα φέρε τρηχεῖαν ἐπ' ἀκτήν.
<hom.od 5.426>	ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη,
<hom.od 5.427>	εἰ μὴ ἐπὶ φρεσὶ θῆκε θεά, γλαυκῶπις ̓Αθήνη:
<hom.od 5.428>	ἀμφοτέρῃσι δὲ χερσὶν ἐπεσσύμενος λάβε πέτρης,
<hom.od 5.429>	τῆς ἔχετο στενάχων, ἧος μέγα κῦμα παρῆλθε.
<hom.od 5.430>	καὶ τὸ μὲν ὣς ὑπάλυξε,  παλιρρόθιον δέ μιν αὖτις
<hom.od 5.431>	πλῆξεν ἐπεσσύμενον, τηλοῦ δέ μιν ἔμβαλε πόντῳ.
<hom.od 5.432>	ὡς δ' ὅτε πουλύποδος θαλάμης ἐξελκομένοιο
<hom.od 5.433>	πρὸς κοτυληδονόφιν πυκιναὶ λάιγγες ἔχονται,
<hom.od 5.434>	ὣς τοῦ πρὸς πέτρῃσι θρασειάων ἀπὸ χειρῶν
<hom.od 5.435>	ῥινοὶ ἀπέδρυφθεν: τὸν δὲ μέγα κῦμα κάλυψεν.
<hom.od 5.436>	ἔνθα κε δὴ δύστηνος ὑπὲρ μόρον ὤλετ' ̓Οδυσσεύς,
<hom.od 5.437>	εἰ μὴ ἐπιφροσύνην δῶκε γλαυκῶπις ̓Αθήνη.
<hom.od 5.438>	κύματος ἐξαναδύς, τά τ' ἐρεύγεται ἤπειρόνδε,
<hom.od 5.439>	νῆχε παρέξ, ἐς γαῖαν ὁρώμενος, εἴ που ἐφεύροι
<hom.od 5.440>	ἠιόνας τε παραπλῆγας λιμένας τε θαλάσσης.
<hom.od 5.441>	ἀλλ' ὅτε δὴ ποταμοῖο κατὰ στόμα καλλιρόοιο
<hom.od 5.442>	ἷξε νέων, τῇ δή οἱ ἐείσατο χῶρος ἄριστος,
<hom.od 5.443>	λεῖος πετράων, καὶ ἐπὶ σκέπας ἦν ἀνέμοιο,
<hom.od 5.444>	ἔγνω δὲ προρέοντα καὶ εὔξατο ὃν κατὰ θυμόν:

<hom.od 5.445>	“κλῦθι,  ἄναξ, ὅτις ἐσσί: πολύλλιστον δέ ς' ἱκάνω,
<hom.od 5.446>	φεύγων ἐκ πόντοιο Ποσειδάωνος ἐνιπάς.
<hom.od 5.447>	αἰδοῖος μέν τ' ἐστὶ καὶ ἀθανάτοισι θεοῖσιν
<hom.od 5.448>	ἀνδρῶν ὅς τις ἵκηται ἀλώμενος, ὡς καὶ ἐγὼ νῦν
<hom.od 5.449>	σόν τε ῥόον σά τε γούναθ' ἱκάνω πολλὰ μογήσας.
<hom.od 5.450>	ἀλλ' ἐλέαιρε,  ἄναξ: ἱκέτης δέ τοι εὔχομαι εἶναι.”

<hom.od 5.451>	ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα,
<hom.od 5.452>	πρόσθε δέ οἱ ποίησε γαλήνην, τὸν δ' ἐσάωσεν
<hom.od 5.453>	ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε
<hom.od 5.454>	χεῖράς τε στιβαράς. ἁλὶ γὰρ δέδμητο φίλον κῆρ.
<hom.od 5.455>	ᾤδεε δὲ χρόα πάντα,  θάλασσα δὲ κήκιε πολλὴ
<hom.od 5.456>	ἂν στόμα τε ῥῖνάς θ': ὁ δ' ἄρ' ἄπνευστος καὶ ἄναυδος
<hom.od 5.457>	κεῖτ' ὀλιγηπελέων, κάματος δέ μιν αἰνὸς ἵκανεν.
<hom.od 5.458>	ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη,
<hom.od 5.459>	καὶ τότε δὴ κρήδεμνον ἀπὸ ἕο λῦσε θεοῖο.
<hom.od 5.460>	καὶ τὸ μὲν ἐς ποταμὸν ἁλιμυρήεντα μεθῆκεν,
<hom.od 5.461>	ἂψ δ' ἔφερεν μέγα κῦμα κατὰ ῥόον, αἶψα δ' ἄρ' ̓Ινὼ
<hom.od 5.462>	δέξατο χερσὶ φίλῃσιν: ὁ δ' ἐκ ποταμοῖο λιασθεὶς
<hom.od 5.463>	σχοίνῳ ὑπεκλίνθη, κύσε δὲ ζείδωρον ἄρουραν.
<hom.od 5.464>	ὀχθήσας δ' ἄρα εἶπε πρὸς ὃν μεγαλήτορα θυμόν:

<hom.od 5.465>	“ὤ μοι ἐγώ,  τί πάθω; τί νύ μοι μήκιστα γένηται;
<hom.od 5.466>	εἰ μέν κ' ἐν ποταμῷ δυσκηδέα νύκτα φυλάσσω,
<hom.od 5.467>	μή μ' ἄμυδις στίβη τε κακὴ καὶ θῆλυς ἐέρση
<hom.od 5.468>	ἐξ ὀλιγηπελίης δαμάσῃ κεκαφηότα θυμόν:
<hom.od 5.469>	αὔρη δ' ἐκ ποταμοῦ ψυχρὴ πνέει ἠῶθι πρό.
<hom.od 5.470>	εἰ δέ κεν ἐς κλιτὺν ἀναβὰς καὶ δάσκιον ὕλην
<hom.od 5.471>	θάμνοις ἐν πυκινοῖσι καταδράθω, εἴ με μεθείη
<hom.od 5.472>	ῥῖγος καὶ κάματος, γλυκερὸς δέ μοι ὕπνος ἐπέλθῃ,
<hom.od 5.473>	δείδω, μὴ θήρεσσιν ἕλωρ καὶ κύρμα γένωμαι.”

<hom.od 5.474>	ὣς ἄρα οἱ φρονέοντι δοάσσατο κέρδιον εἶναι:
<hom.od 5.475>	βῆ ῥ' ἴμεν εἰς ὕλην: τὴν δὲ σχεδὸν ὕδατος εὗρεν
<hom.od 5.476>	ἐν περιφαινομένῳ: δοιοὺς δ' ἄρ' ὑπήλυθε θάμνους,
<hom.od 5.477>	ἐξ ὁμόθεν πεφυῶτας: ὁ μὲν φυλίης, ὁ δ' ἐλαίης.
<hom.od 5.478>	τοὺς μὲν ἄρ' οὔτ' ἀνέμων διάη μένος ὑγρὸν ἀέντων,
<hom.od 5.479>	οὔτε ποτ' ἠέλιος φαέθων ἀκτῖσιν ἔβαλλεν,
<hom.od 5.480>	οὔτ' ὄμβρος περάασκε διαμπερές: ὣς ἄρα πυκνοὶ
<hom.od 5.481>	ἀλλήλοισιν ἔφυν ἐπαμοιβαδίς: οὓς ὑπ' ̓Οδυσσεὺς
<hom.od 5.482>	δύσετ'. ἄφαρ δ' εὐνὴν ἐπαμήσατο χερσὶ φίλῃσιν
<hom.od 5.483>	εὐρεῖαν: φύλλων γὰρ ἔην χύσις ἤλιθα πολλή,
<hom.od 5.484>	ὅσσον τ' ἠὲ δύω ἠὲ τρεῖς ἄνδρας ἔρυσθαι
<hom.od 5.485>	ὥρῃ χειμερίῃ,  εἰ καὶ μάλα περ χαλεπαίνοι.
<hom.od 5.486>	τὴν μὲν ἰδὼν γήθησε πολύτλας δῖος ̓Οδυσσεύς,
<hom.od 5.487>	ἐν δ' ἄρα μέσσῃ λέκτο, χύσιν δ' ἐπεχεύατο φύλλων.
<hom.od 5.488>	ὡς δ' ὅτε τις δαλὸν σποδιῇ ἐνέκρυψε μελαίνῃ
<hom.od 5.489>	ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι,
<hom.od 5.490>	σπέρμα πυρὸς σώζων,  ἵνα μή ποθεν ἄλλοθεν αὔοι,
<hom.od 5.491>	ὣς ̓Οδυσεὺς φύλλοισι καλύψατο: τῷ δ' ἄρ' ̓Αθήνη
<hom.od 5.492>	ὕπνον ἐπ' ὄμμασι χεῦ', ἵνα μιν παύσειε τάχιστα
<hom.od 5.493>	δυσπονέος καμάτοιο φίλα βλέφαρ' ἀμφικαλύψας.

