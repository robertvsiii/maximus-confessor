<hom.od 21.1>	τῇ δ' ἄρ' ἐπὶ φρεσὶ θῆκε θεὰ γλαυκῶπις ̓Αθήνη,
<hom.od 21.2>	κούρῃ ̓Ικαρίοιο, περίφρονι Πηνελοπείῃ,
<hom.od 21.3>	τόξον μνηστήρεσσι θέμεν πολιόν τε σίδηρον
<hom.od 21.4>	ἐν μεγάροις ̓Οδυσῆος, ἀέθλια καὶ φόνου ἀρχήν.
<hom.od 21.5>	κλίμακα δ' ὑψηλὴν προσεβήσετο οἷο δόμοιο,
<hom.od 21.6>	εἵλετο δὲ κληῖ̈δ' εὐκαμπέα χειρὶ παχείῃ
<hom.od 21.7>	καλὴν χαλκείην: κώπη δ' ἐλέφαντος ἐπῆεν.
<hom.od 21.8>	βῆ δ' ἴμεναι θάλαμόνδε σὺν ἀμφιπόλοισι γυναιξὶν
<hom.od 21.9>	ἔσχατον: ἔνθα δέ οἱ κειμήλια κεῖτο ἄνακτος,
<hom.od 21.10>	χαλκός τε χρυσός τε πολύκμητός τε σίδηρος.
<hom.od 21.11>	ἔνθα δὲ τόξον κεῖτο παλίντονον ἠδὲ φαρέτρη
<hom.od 21.12>	ἰοδόκος, πολλοὶ δ' ἔνεσαν στονόεντες ὀϊστοί,
<hom.od 21.13>	δῶρα τά οἱ ξεῖνος Λακεδαίμονι δῶκε τυχήσας
<hom.od 21.14>	̓́Ιφιτος Εὐρυτίδης, ἐπιείκελος ἀθανάτοισι.
<hom.od 21.15>	τὼ δ' ἐν Μεσσήνῃ ξυμβλήτην ἀλλήλοιϊν
<hom.od 21.16>	οἴκῳ ἐν ̓Ορτιλόχοιο δαί̈φρονος. ἦ τοι ̓Οδυσσεὺς
<hom.od 21.17>	ἦλθε μετὰ χρεῖος, τό ῥά οἱ πᾶς δῆμος ὄφελλε:
<hom.od 21.18>	μῆλα γὰρ ἐξ ̓Ιθάκης Μεσσήνιοι ἄνδρες ἄειραν
<hom.od 21.19>	νηυσὶ πολυκλήϊσι τριηκόσι' ἠδὲ νομῆας.
<hom.od 21.20>	τῶν ἕνεκ' ἐξεσίην πολλὴν ὁδὸν ἦλθεν ̓Οδυσσεὺς
<hom.od 21.21>	παιδνὸς ἐών: πρὸ γὰρ ἧκε πατὴρ ἄλλοι τε γέροντες.
<hom.od 21.22>	̓́Ιφιτος αὖθ' ἵππους διζήμενος, αἵ οἱ ὄλοντο
<hom.od 21.23>	δώδεκα θήλειαι, ὑπὸ δ' ἡμίονοι ταλαεργοί:
<hom.od 21.24>	αἳ δή οἱ καὶ ἔπειτα φόνος καὶ μοῖρα γένοντο,
<hom.od 21.25>	ἐπεὶ δὴ Διὸς υἱὸν ἀφίκετο καρτερόθυμον,
<hom.od 21.26>	φῶθ' ̔Ηρακλῆα, μεγάλων ἐπιίστορα ἔργων,
<hom.od 21.27>	ὅς μιν ξεῖνον ἐόντα κατέκτανεν ᾧ ἐνὶ οἴκῳ,
<hom.od 21.28>	σχέτλιος, οὐδὲ θεῶν ὄπιν ᾐδέσατ' οὐδὲ τράπεζαν,
<hom.od 21.29>	τὴν ἥν οἱ παρέθηκεν: ἔπειτα δὲ πέφνε καὶ αὐτόν,
<hom.od 21.30>	ἵππους δ' αὐτὸς ἔχε κρατερώνυχας ἐν μεγάροισι.
<hom.od 21.31>	τὰς ἐρέων ̓Οδυσῆϊ συνήντετο, δῶκε δὲ τόξον,
<hom.od 21.32>	τὸ πρὶν μέν ῥ' ἐφόρει μέγας Εὔρυτος, αὐτὰρ ὁ παιδὶ
<hom.od 21.33>	κάλλιπ' ἀποθνῄσκων ἐν δώμασιν ὑψηλοῖσι.
<hom.od 21.34>	τῷ δ' ̓Οδυσεὺς ξίφος ὀξὺ καὶ ἄλκιμον ἔγχος ἔδωκεν,
<hom.od 21.35>	ἀρχὴν ξεινοσύνης προσκηδέος: οὐδὲ τραπέζῃ
<hom.od 21.36>	γνώτην ἀλλήλων: πρὶν γὰρ Διὸς υἱὸς ἔπεφνεν
<hom.od 21.37>	̓́Ιφιτον Εὐρυτίδην, ἐπιείκελον ἀθανάτοισιν,
<hom.od 21.38>	ὅς οἱ τόξον ἔδωκε. τὸ δ' οὔ ποτε δῖος ̓Οδυσσεὺς
<hom.od 21.39>	ἐρχόμενος πόλεμόνδε μελαινάων ἐπὶ νηῶν
<hom.od 21.40>	ᾑρεῖτ',  ἀλλ' αὐτοῦ μνῆμα ξείνοιο φίλοιο
<hom.od 21.41>	κέσκετ'  ἐνὶ μεγάροισι, φόρει δέ μιν ἧς ἐπὶ γαίης.

<hom.od 21.42>	ἡ δ' ὅτε δὴ θάλαμον τὸν ἀφίκετο δῖα γυναικῶν
<hom.od 21.43>	οὐδόν τε δρύϊνον προσεβήσετο, τόν ποτε τέκτων
<hom.od 21.44>	ξέσσεν ἐπισταμένως καὶ ἐπὶ στάθμην ἴθυνεν,
<hom.od 21.45>	ἐν δὲ σταθμοὺς ἄρσε,  θύρας δ' ἐπέθηκε φαεινάς,
<hom.od 21.46>	αὐτίκ' ἄρ' ἥ γ' ἱμάντα θοῶς ἀπέλυσε κορώνης,
<hom.od 21.47>	ἐν δὲ κληῖ̈δ' ἧκε, θυρέων δ' ἀνέκοπτεν ὀχῆας
<hom.od 21.48>	ἄντα τιτυσκομένη: τὰ δ' ἀνέβραχεν ἠύ̈τε ταῦρος
<hom.od 21.49>	βοσκόμενος λειμῶνι: τός' ἔβραχε καλὰ θύρετρα
<hom.od 21.50>	πληγέντα κληί̈δι,  πετάσθησαν δέ οἱ ὦκα.
<hom.od 21.51>	ἡ δ' ἄρ' ἐφ' ὑψηλῆς σανίδος βῆ: ἔνθα δὲ χηλοὶ
<hom.od 21.52>	ἕστασαν, ἐν δ' ἄρα τῇσι θυώδεα εἵματ' ἔκειτο.
<hom.od 21.53>	ἔνθεν ὀρεξαμένη ἀπὸ πασσάλου αἴνυτο τόξον
<hom.od 21.54>	αὐτῷ γωρυτῷ, ὅς οἱ περίκειτο φαεινός.
<hom.od 21.55>	ἑζομένη δὲ κατ' αὖθι,  φίλοις ἐπὶ γούνασι θεῖσα,
<hom.od 21.56>	κλαῖε μάλα λιγέως, ἐκ δ' ᾕρεε τόξον ἄνακτος.
<hom.od 21.57>	ἡ δ' ἐπεὶ οὖν τάρφθη πολυδακρύτοιο γόοιο,
<hom.od 21.58>	βῆ ῥ' ἴμεναι μέγαρόνδε μετὰ μνηστῆρας ἀγαυοὺς
<hom.od 21.59>	τόξον ἔχους' ἐν χειρὶ παλίντονον ἠδὲ φαρέτρην
<hom.od 21.60>	ἰοδόκον: πολλοὶ δ' ἔνεσαν στονόεντες ὀϊστοί.
<hom.od 21.61>	τῇ δ' ἄρ' ἅμ' ἀμφίπολοι φέρον ὄγκιον, ἔνθα σίδηρος
<hom.od 21.62>	κεῖτο πολὺς καὶ χαλκός, ἀέθλια τοῖο ἄνακτος.
<hom.od 21.63>	ἡ δ' ὅτε δὴ μνηστῆρας ἀφίκετο δῖα γυναικῶν,
<hom.od 21.64>	στῆ ῥα παρὰ σταθμὸν τέγεος πύκα ποιητοῖο,
<hom.od 21.65>	ἄντα παρειάων σχομένη λιπαρὰ κρήδεμνα.
<hom.od 21.66>	ἀμφίπολος δ' ἄρα οἱ κεδνὴ ἑκάτερθε παρέστη.
<hom.od 21.67>	αὐτίκα δὲ μνηστῆρσι μετηύδα καὶ φάτο μῦθον:

<hom.od 21.68>	“κέκλυτέ μευ, μνηστῆρες ἀγήνορες, οἳ τόδε δῶμα
<hom.od 21.69>	ἐχράετ' ἐσθιέμεν καὶ πινέμεν ἐμμενὲς αἰεὶ
<hom.od 21.70>	ἀνδρὸς ἀποιχομένοιο πολὺν χρόνον: οὐδέ τιν' ἄλλην
<hom.od 21.71>	μύθου ποιήσασθαι ἐπισχεσίην ἐδύνασθε,
<hom.od 21.72>	ἀλλ' ἐμὲ ἱέμενοι γῆμαι θέσθαι τε γυναῖκα.
<hom.od 21.73>	ἀλλ' ἄγετε, μνηστῆρες, ἐπεὶ τόδε φαίνετ' ἄεθλον.
<hom.od 21.74>	θήσω γὰρ μέγα τόξον ̓Οδυσσῆος θείοιο:
<hom.od 21.75>	ὃς δέ κε ῥηί̈τατ' ἐντανύσῃ βιὸν ἐν παλάμῃσι
<hom.od 21.76>	καὶ διοϊστεύσῃ πελέκεων δυοκαίδεκα πάντων,
<hom.od 21.77>	τῷ κεν ἅμ' ἑσποίμην, νοσφισσαμένη τόδε δῶμα
<hom.od 21.78>	κουρίδιον, μάλα καλόν, ἐνίπλειον βιότοιο,
<hom.od 21.79>	τοῦ ποτὲ μεμνήσεσθαι ὀί̈ομαι ἔν περ ὀνείρῳ.”

<hom.od 21.80>	ὣς φάτο,  καί ῥ' Εὔμαιον ἀνώγει, δῖον ὑφορβόν,
<hom.od 21.81>	τόξον μνηστήρεσσι θέμεν πολιόν τε σίδηρον.
<hom.od 21.82>	δακρύσας δ' Εὔμαιος ἐδέξατο καὶ κατέθηκε:
<hom.od 21.83>	κλαῖε δὲ βουκόλος ἄλλοθ', ἐπεὶ ἴδε τόξον ἄνακτος.
<hom.od 21.84>	̓Αντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:

<hom.od 21.85>	“νήπιοι ἀγροιῶται,  ἐφημέρια φρονέοντες,
<hom.od 21.86>	ἆ δειλώ, τί νυ δάκρυ κατείβετον ἠδὲ γυναικὶ
<hom.od 21.87>	θυμὸν ἐνὶ στήθεσσιν ὀρίνετον; ᾗ τε καὶ ἄλλως
<hom.od 21.88>	κεῖται ἐν ἄλγεσι θυμός, ἐπεὶ φίλον ὤλες' ἀκοίτην.
<hom.od 21.89>	ἀλλ' ἀκέων δαίνυσθε καθήμενοι, ἠὲ θύραζε
<hom.od 21.90>	κλαίετον ἐξελθόντε,  κατ' αὐτόθι τόξα λιπόντε,
<hom.od 21.91>	μνηστήρεσσιν ἄεθλον ἀάατον: οὐ γὰρ ὀί̈ω
<hom.od 21.92>	ῥηϊδίως τόδε τόξον ἐύ̈ξοον ἐντανύεσθαι.
<hom.od 21.93>	οὐ γάρ τις μέτα τοῖος ἀνὴρ ἐν τοίσδεσι πᾶσιν
<hom.od 21.94>	οἷος ̓Οδυσσεὺς ἔσκεν: ἐγὼ δέ μιν αὐτὸς ὄπωπα,
<hom.od 21.95>	καὶ γὰρ μνήμων εἰμί,  πάϊς δ' ἔτι νήπιος ἦα.”

<hom.od 21.96>	ὣς φάτο, τῷ δ' ἄρα θυμὸς ἐνὶ στήθεσσιν ἐώλπει
<hom.od 21.97>	νευρὴν ἐντανύσειν διοϊστεύσειν τε σιδήρου.
<hom.od 21.98>	ἦ τοι ὀϊστοῦ γε πρῶτος γεύσεσθαι ἔμελλεν
<hom.od 21.99>	ἐκ χειρῶν ̓Οδυσῆος ἀμύμονος, ὃν τότ' ἀτίμα
<hom.od 21.100>	ἥμενος ἐν μεγάροις,  ἐπὶ δ' ὤρνυε πάντας ἑταίρους.

<hom.od 21.101>	τοῖσι δὲ καὶ μετέειφ' ἱερὴ ἲς Τηλεμάχοιο:
<hom.od 21.102>	“ὢ πόποι, ἦ μάλα με Ζεὺς ἄφρονα θῆκε Κρονίων:
<hom.od 21.103>	μήτηρ μέν μοί φησι φίλη, πινυτή περ ἐοῦσα,
<hom.od 21.104>	ἄλλῳ ἅμ' ἕψεσθαι νοσφισσαμένη τόδε δῶμα:
<hom.od 21.105>	αὐτὰρ ἐγὼ γελόω καὶ τέρπομαι ἄφρονι θυμῷ.
<hom.od 21.106>	ἀλλ' ἄγετε, μνηστῆρες, ἐπεὶ τόδε φαίνετ' ἄεθλον,
<hom.od 21.107>	οἵη νῦν οὐκ ἔστι γυνὴ κατ' ̓Αχαιί̈δα γαῖαν,
<hom.od 21.108>	οὔτε Πύλου ἱερῆς οὔτ' ̓́Αργεος οὔτε Μυκήνης:
<hom.od 21.109>	οὔτ' αὐτῆς ̓Ιθάκης οὔτ' ἠπείροιο μελαίνης:
<hom.od 21.110>	καὶ δ' αὐτοὶ τόδε γ' ἴστε: τί με χρὴ μητέρος αἴνου;
<hom.od 21.111>	ἀλλ' ἄγε μὴ μύνῃσι παρέλκετε μηδ' ἔτι τόξου
<hom.od 21.112>	δηρὸν ἀποτρωπᾶσθε τανυστύος, ὄφρα ἴδωμεν.
<hom.od 21.113>	καὶ δέ κεν αὐτὸς ἐγὼ τοῦ τόξου πειρησαίμην:
<hom.od 21.114>	εἰ δέ κεν ἐντανύσω διοϊστεύσω τε σιδήρου,
<hom.od 21.115>	οὔ κέ μοι ἀχνυμένῳ τάδε δώματα πότνια μήτηρ
<hom.od 21.116>	λείποι ἅμ' ἄλλῳ ἰοῦς', ὅτ' ἐγὼ κατόπισθε λιποίμην
<hom.od 21.117>	οἷός τ' ἤδη πατρὸς ἀέθλια κάλ' ἀνελέσθαι.”

<hom.od 21.118>	ἦ καὶ ἀπ' ὤμοιϊν χλαῖναν θέτο φοινικόεσσαν
<hom.od 21.119>	ὀρθὸς ἀναί̈ξας, ἀπὸ δὲ ξίφος ὀξὺ θέτ' ὤμων.
<hom.od 21.120>	πρῶτον μὲν πελέκεας στῆσεν,  διὰ τάφρον ὀρύξας
<hom.od 21.121>	πᾶσι μίαν μακρήν, καὶ ἐπὶ στάθμην ἴθυνεν,
<hom.od 21.122>	ἀμφὶ δὲ γαῖαν ἔναξε: τάφος δ' ἕλε πάντας ἰδόντας,
<hom.od 21.123>	ὡς εὐκόσμως στῆσε: πάρος δ' οὐ πώ ποτ' ὀπώπει.
<hom.od 21.124>	στῆ δ' ἄρ' ἐπ' οὐδὸν ἰὼν καὶ τόξου πειρήτιζε.
<hom.od 21.125>	τρὶς μέν μιν πελέμιξεν ἐρύσσεσθαι μενεαίνων,
<hom.od 21.126>	τρὶς δὲ μεθῆκε βίης, ἐπιελπόμενος τό γε θυμῷ,
<hom.od 21.127>	νευρὴν ἐντανύειν διοϊστεύσειν τε σιδήρου.
<hom.od 21.128>	καί νύ κε δή ῥ' ἐτάνυσσε βίῃ τὸ τέταρτον ἀνέλκων,
<hom.od 21.129>	ἀλλ' ̓Οδυσεὺς ἀνένευε καὶ ἔσχεθεν ἱέμενόν περ.
<hom.od 21.130>	τοῖς δ' αὖτις μετέειφ' ἱερὴ ἲς Τηλεμάχοιο:

<hom.od 21.131>	“ὢ πόποι, ἦ καὶ ἔπειτα κακός τ' ἔσομαι καὶ ἄκικυς,
<hom.od 21.132>	ἠὲ νεώτερός εἰμι καὶ οὔ πω χερσὶ πέποιθα
<hom.od 21.133>	ἄνδρ' ἀπαμύνασθαι, ὅτε τις πρότερος χαλεπήνῃ.
<hom.od 21.134>	ἀλλ' ἄγεθ', οἵ περ ἐμεῖο βίῃ προφερέστεροί ἐστε,
<hom.od 21.135>	τόξου πειρήσασθε,  καὶ ἐκτελέωμεν ἄεθλον.”

<hom.od 21.136>	ὣς εἰπὼν τόξον μὲν ἀπὸ ἕο θῆκε χαμᾶζε,
<hom.od 21.137>	κλίνας κολλητῇσιν ἐϋξέστῃς σανίδεσσιν,
<hom.od 21.138>	αὐτοῦ δ' ὠκὺ βέλος καλῇ προσέκλινε κορώνῃ,
<hom.od 21.139>	ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.

<hom.od 21.140>	τοῖσιν δ' ̓Αντίνοος μετέφη,  Εὐπείθεος υἱός:
<hom.od 21.141>	“ὄρνυσθ' ἑξείης ἐπιδέξια πάντες ἑταῖροι,
<hom.od 21.142>	ἀρξάμενοι τοῦ χώρου ὅθεν τέ περ οἰνοχοεύει.”

<hom.od 21.143>	ὣς ἔφατ' ̓Αντίνοος, τοῖσιν δ' ἐπιήνδανε μῦθος.
<hom.od 21.144>	Λειώδης δὲ πρῶτος ἀνίστατο, Οἴνοπος υἱός,
<hom.od 21.145>	ὅ σφι θυοσκόος ἔσκε,  παρὰ κρητῆρα δὲ καλὸν
<hom.od 21.146>	ἷζε μυχοίτατος αἰέν: ἀτασθαλίαι δέ οἱ οἴῳ
<hom.od 21.147>	ἐχθραὶ ἔσαν, πᾶσιν δὲ νεμέσσα μνηστήρεσσιν:
<hom.od 21.148>	ὅς ῥα τότε πρῶτος τόξον λάβε καὶ βέλος ὠκύ.
<hom.od 21.149>	στῆ δ' ἄρ' ἐπ' οὐδὸν ἰὼν καὶ τόξου πειρήτιζεν,
<hom.od 21.150>	οὐδέ μιν ἐντάνυσε: πρὶν γὰρ κάμε χεῖρας ἀνέλκων
<hom.od 21.151>	ἀτρίπτους ἁπαλάς: μετὰ δὲ μνηστῆρσιν ἔειπεν:

<hom.od 21.152>	“ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.
<hom.od 21.153>	πολλοὺς γὰρ τόδε τόξον ἀριστῆας κεκαδήσει
<hom.od 21.154>	θυμοῦ καὶ ψυχῆς, ἐπεὶ ἦ πολὺ φέρτερόν ἐστι
<hom.od 21.155>	τεθνάμεν ἢ ζώοντας ἁμαρτεῖν,  οὗθ' ἕνεκ' αἰεὶ
<hom.od 21.156>	ἐνθάδ' ὁμιλέομεν, ποτιδέγμενοι ἤματα πάντα.
<hom.od 21.157>	νῦν μέν τις καὶ ἔλπετ' ἐνὶ φρεσὶν ἠδὲ μενοινᾷ
<hom.od 21.158>	γῆμαι Πηνελόπειαν, ̓Οδυσσῆος παράκοιτιν.
<hom.od 21.159>	αὐτὰρ ἐπὴν τόξου πειρήσεται ἠδὲ ἴδηται,
<hom.od 21.160>	ἄλλην δή τιν' ἔπειτα ̓Αχαιϊάδων εὐπέπλων
<hom.od 21.161>	μνάσθω ἐέδνοισιν διζήμενος: ἡ δέ κ' ἔπειτα
<hom.od 21.162>	γήμαιθ' ὅς κε πλεῖστα πόροι καὶ μόρσιμος ἔλθοι.”

<hom.od 21.163>	ὣς ἄρ' ἐφώνησεν καὶ ἀπὸ ἕο τόξον ἔθηκε,
<hom.od 21.164>	κλίνας κολλητῇσιν ἐϋξέστῃς σανίδεσσιν,
<hom.od 21.165>	αὐτοῦ δ' ὠκὺ βέλος καλῇ προσέκλινε κορώνῃ,
<hom.od 21.166>	ἂψ δ' αὖτις κατ' ἄρ ἕζετ' ἐπὶ θρόνου ἔνθεν ἀνέστη.
<hom.od 21.167>	̓Αντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:
<hom.od 21.168>	“λειῶδες, ποῖόν σε ἔπος φύγεν ἕρκος ὀδόντων,
<hom.od 21.169>	δεινόν τ' ἀργαλέον τε, —νεμεσσῶμαι δέ τ' ἀκούων—
<hom.od 21.170>	εἰ δὴ τοῦτό γε τόξον ἀριστῆας κεκαδήσει
<hom.od 21.171>	θυμοῦ καὶ ψυχῆς, ἐπεὶ οὐ δύνασαι σὺ τανύσσαι.
<hom.od 21.172>	οὐ γάρ τοί σέ γε τοῖον ἐγείνατο πότνια μήτηρ
<hom.od 21.173>	οἷόν τε ῥυτῆρα βιοῦ τ' ἔμεναι καὶ ὀϊστῶν:
<hom.od 21.174>	ἀλλ' ἄλλοι τανύουσι τάχα μνηστῆρες ἀγαυοί.”

<hom.od 21.175>	ὣς φάτο, καί ῥ' ἐκέλευσε Μελάνθιον, αἰπόλον αἰγῶν:
<hom.od 21.176>	“ἄγρει δή,  πῦρ κῆον ἐνὶ μεγάροισι, Μελανθεῦ,
<hom.od 21.177>	πὰρ δὲ τίθει δίφρον τε μέγαν καὶ κῶας ἐπ' αὐτοῦ,
<hom.od 21.178>	ἐκ δὲ στέατος ἔνεικε μέγαν τροχὸν ἔνδον ἐόντος,
<hom.od 21.179>	ὄφρα νέοι θάλποντες, ἐπιχρίοντες ἀλοιφῇ,
<hom.od 21.180>	τόξου πειρώμεσθα καὶ ἐκτελέωμεν ἄεθλον.”

<hom.od 21.181>	ὣς φάθ', ὁ δ' αἶψ' ἀνέκαιε Μελάνθιος ἀκάματον πῦρ,
<hom.od 21.182>	πὰρ δὲ φέρων δίφρον θῆκεν καὶ κῶας ἐπ' αὐτοῦ,
<hom.od 21.183>	ἐκ δὲ στέατος ἔνεικε μέγαν τροχὸν ἔνδον ἐόντος:
<hom.od 21.184>	τῷ ῥα νέοι θάλποντες ἐπειρῶντ': οὐδ' ἐδύναντο
<hom.od 21.185>	ἐντανύσαι,  πολλὸν δὲ βίης ἐπιδευέες ἦσαν.

<hom.od 21.186>	̓Αντίνοος δ' ἔτ' ἐπεῖχε καὶ Εὐρύμαχος θεοειδής,
<hom.od 21.187>	ἀρχοὶ μνηστήρων: ἀρετῇ δ' ἔσαν ἔξοχ' ἄριστοι.
<hom.od 21.188>	τὼ δ' ἐξ οἴκου βῆσαν ὁμαρτήσαντες ἅμ' ἄμφω
<hom.od 21.189>	βουκόλος ἠδὲ συφορβὸς ̓Οδυσσῆος θείοιο:
<hom.od 21.190>	ἐκ δ' αὐτὸς μετὰ τοὺς δόμου ἤλυθε δῖος ̓Οδυσσεύς.
<hom.od 21.191>	ἀλλ' ὅτε δή ῥ' ἐκτὸς θυρέων ἔσαν ἠδὲ καὶ αὐλῆς,
<hom.od 21.192>	φθεγξάμενός σφε ἔπεσσι προσηύδα μειλιχίοισι:

<hom.od 21.193>	“βουκόλε καὶ σύ, συφορβέ, ἔπος τί κε μυθησαίμην,
<hom.od 21.194>	ἦ αὐτὸς κεύθω; φάσθαι δέ με θυμὸς ἀνώγει.
<hom.od 21.195>	ποῖοί κ' εἶτ' ̓Οδυσῆϊ ἀμυνέμεν,  εἴ ποθεν ἔλθοι
<hom.od 21.196>	ὧδε μάλ' ἐξαπίνης καί τις θεὸς αὐτὸν ἐνείκαι;
<hom.od 21.197>	ἤ κε μνηστήρεσσιν ἀμύνοιτ' ἦ ̓Οδυσῆϊ;
<hom.od 21.198>	εἴπαθ' ὅπως ὑμέας κραδίη θυμός τε κελεύει.”

<hom.od 21.199>	τὸν δ' αὖτε προσέειπε βοῶν ἐπιβουκόλος ἀνήρ:
<hom.od 21.200>	“Ζεῦ πάτερ,  αἲ γὰρ τοῦτο τελευτήσειας ἐέλδωρ,
<hom.od 21.201>	ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:
<hom.od 21.202>	γνοίης χ' οἵη ἐμὴ δύναμις καὶ χεῖρες ἕπονται.”

<hom.od 21.203>	ὣς δ' αὔτως Εὔμαιος ἐπεύχετο πᾶσι θεοῖσι
<hom.od 21.204>	νοστῆσαι ̓Οδυσῆα πολύφρονα ὅνδε δόμονδε.

<hom.od 21.205>	αὐτὰρ ἐπεὶ δὴ τῶν γε νόον νημερτέ' ἀνέγνω,
<hom.od 21.206>	ἐξαῦτίς σφε ἔπεσσιν ἀμειβόμενος προσέειπεν:

<hom.od 21.207>	“ἔνδον μὲν δὴ ὅδ' αὐτὸς ἐγώ, κακὰ πολλὰ μογήσας
<hom.od 21.208>	ἤλυθον εἰκοστῷ ἔτεϊ ἐς πατρίδα γαῖαν.
<hom.od 21.209>	γιγνώσκω δ' ὡς σφῶϊν ἐελδομένοισιν ἱκάνω
<hom.od 21.210>	οἴοισι δμώων: τῶν δ' ἄλλων οὔ τευ ἄκουσα
<hom.od 21.211>	εὐξαμένου ἐμὲ αὖτις ὑπότροπον οἴκαδ' ἱκέσθαι.
<hom.od 21.212>	σφῶϊν δ', ὡς ἔσεταί περ, ἀληθείην καταλέξω.
<hom.od 21.213>	εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,
<hom.od 21.214>	ἄξομαι ἀμφοτέροις ἀλόχους καὶ κτήματ' ὀπάσσω
<hom.od 21.215>	οἰκία τ' ἐγγὺς ἐμεῖο τετυγμένα: καί μοι ἔπειτα
<hom.od 21.216>	Τηλεμάχου ἑτάρω τε κασιγνήτω τε ἔσεσθον.
<hom.od 21.217>	εἰ δ' ἄγε δή, καὶ σῆμα ἀριφραδὲς ἄλλο τι δείξω,
<hom.od 21.218>	ὄφρα μ' ἐὺ̈ γνῶτον πιστωθῆτόν τ' ἐνὶ θυμῷ,
<hom.od 21.219>	οὐλήν, τήν ποτέ με σῦς ἤλασε λευκῷ ὀδόντι
<hom.od 21.220>	Παρνησόνδ' ἐλθόντα σὺν υἱάσιν Αὐτολύκοιο.”

<hom.od 21.221>	ὣς εἰπὼν ῥάκεα μεγάλης ἀποέργαθεν οὐλῆς.
<hom.od 21.222>	τὼ δ' ἐπεὶ εἰσιδέτην εὖ τ' ἐφράσσαντο ἕκαστα,
<hom.od 21.223>	κλαῖον ἄρ' ἀμφ' ̓Οδυσῆϊ δαί̈φρονι χεῖρε βαλόντε,
<hom.od 21.224>	καὶ κύνεον ἀγαπαζόμενοι κεφαλήν τε καὶ ὤμους
<hom.od 21.225>	ὣς δ' αὔτως ̓Οδυσεὺς κεφαλὰς καὶ χεῖρας ἔκυσσε.
<hom.od 21.226>	καί νύ κ' ὀδυρομένοισιν ἔδυ φάος ἠελίοιο,
<hom.od 21.227>	εἰ μὴ ̓Οδυσσεὺς αὐτὸς ἐρύκακε φώνησέν τε:

<hom.od 21.228>	“παύεσθον κλαυθμοῖο γόοιό τε, μή τις ἴδηται
<hom.od 21.229>	ἐξελθὼν μεγάροιο, ἀτὰρ εἴπῃσι καὶ εἴσω.
<hom.od 21.230>	ἀλλὰ προμνηστῖνοι ἐσέλθετε,  μηδ' ἅμα πάντες,
<hom.od 21.231>	πρῶτος ἐγώ, μετὰ δ' ὔμμες: ἀτὰρ τόδε σῆμα τετύχθω:
<hom.od 21.232>	ἄλλοι μὲν γὰρ πάντες, ὅσοι μνηστῆρες ἀγαυοί,
<hom.od 21.233>	οὐκ ἐάσουσιν ἐμοὶ δόμεναι βιὸν ἠδὲ φαρέτρην:
<hom.od 21.234>	ἀλλὰ σύ, δῖ' Εὔμαιε, φέρων ἀνὰ δώματα τόξον
<hom.od 21.235>	ἐν χείρεσσιν ἐμοὶ θέμεναι,  εἰπεῖν τε γυναιξὶ
<hom.od 21.236>	κληῖ̈σαι μεγάροιο θύρας πυκινῶς ἀραρυίας,
<hom.od 21.237>	ἢν δέ τις ἢ στοναχῆς ἠὲ κτύπου ἔνδον ἀκούσῃ
<hom.od 21.238>	ἀνδρῶν ἡμετέροισιν ἐν ἕρκεσι, μή τι θύραζε
<hom.od 21.239>	προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ.
<hom.od 21.240>	σοὶ δέ,  Φιλοίτιε δῖε, θύρας ἐπιτέλλομαι αὐλῆς
<hom.od 21.241>	κληῖ̈σαι κληῖ̈δι, θοῶς δ' ἐπὶ δεσμὸν ἰῆλαι.”

<hom.od 21.242>	ὣς εἰπὼν εἰσῆλθε δόμους εὖ ναιετάοντας:
<hom.od 21.243>	ἕζετ' ἔπειτ' ἐπὶ δίφρον ἰών, ἔνθεν περ ἀνέστη:
<hom.od 21.244>	ἐς δ' ἄρα καὶ τὼ δμῶε ἴτην θείου ̓Οδυσῆος.

<hom.od 21.245>	Εὐρύμαχος δ' ἤδη τόξον μετὰ χερσὶν ἐνώμα,
<hom.od 21.246>	θάλπων ἔνθα καὶ ἔνθα σέλᾳ πυρός: ἀλλά μιν οὐδ' ὣς
<hom.od 21.247>	ἐντανύσαι δύνατο, μέγα δ' ἔστενε κυδάλιμον κῆρ:
<hom.od 21.248>	ὀχθήσας δ' ἄρα εἶρος τ' ἔφατ' ἔκ τ' ὀνόμαζεν:

<hom.od 21.249>	“ὢ πόποι, ἧ μοι ἄχος περί τ' αὐτοῦ καὶ περὶ πάντων:
<hom.od 21.250>	οὔ τι γάμου τοσσοῦτον ὀδύρομαι,  ἀχνύμενός περ:
<hom.od 21.251>	εἰσὶ καὶ ἄλλαι πολλαὶ ̓Αχαιί̈δες, αἱ μὲν ἐν αὐτῇ
<hom.od 21.252>	ἀμφιάλῳ ̓Ιθάκῃ, αἱ δ' ἄλλῃσιν πολίεσσιν:
<hom.od 21.253>	ἀλλ' εἰ δὴ τοσσόνδε βίης ἐπιδευέες εἰμὲν
<hom.od 21.254>	ἀντιθέου ̓Οδυσῆος, ὅ τ' οὐ δυνάμεσθα τανύσσαι
<hom.od 21.255>	τόξον: ἐλεγχείη δὲ καὶ ἐσσομένοισι πυθέσθαι.”

<hom.od 21.256>	τὸν δ' αὖτ' ̓Αντίνοος προσέφη, Εὐπείθεος υἱός:
<hom.od 21.257>	“Εὐρύμαχ', οὐχ οὕτως ἔσται: νοέεις δὲ καὶ αὐτός.
<hom.od 21.258>	νῦν μὲν γὰρ κατὰ δῆμον ἑορτὴ τοῖο θεοῖο
<hom.od 21.259>	ἁγνή: τίς δέ κε τόξα τιταίνοιτ'; ἀλλὰ ἕκηλοι
<hom.od 21.260>	κάτθετ': ἀτὰρ πελέκεάς γε καὶ εἴ κ' εἰῶμεν ἅπαντας
<hom.od 21.261>	ἑστάμεν: οὐ μὲν γάρ τιν' ἀναιρήσεσθαι ὀί̈ω,
<hom.od 21.262>	ἐλθόντ' ἐς μέγαρον Λαερτιάδεω ̓Οδυσῆος.
<hom.od 21.263>	ἀλλ' ἄγετ', οἰνοχόος μὲν ἐπαρξάσθω δεπάεσσιν,
<hom.od 21.264>	ὄφρα σπείσαντες καταθείομεν ἀγκύλα τόξα:
<hom.od 21.265>	ἠῶθεν δὲ κέλεσθε Μελάνθιον,  αἰπόλον αἰγῶν,
<hom.od 21.266>	αἶγας ἄγειν, αἳ πᾶσι μέγ' ἔξοχοι αἰπολίοισιν,
<hom.od 21.267>	ὄφρ' ἐπὶ μηρία θέντες ̓Απόλλωνι κλυτοτόξῳ
<hom.od 21.268>	τόξου πειρώμεσθα καὶ ἐκτελέωμεν ἄεθλον.”

<hom.od 21.269>	ὣς ἔφατ' ̓Αντίνοος, τοῖσιν δ' ἐπιήνδανε μῦθος.
<hom.od 21.270>	τοῖσι δὲ κήρυκες μὲν ὕδωρ ἐπὶ χεῖρας ἔχευαν,
<hom.od 21.271>	κοῦροι δὲ κρητῆρας ἐπεστέψαντο ποτοῖο,
<hom.od 21.272>	νώμησαν δ' ἄρα πᾶσιν ἐπαρξάμενοι δεπάεσσιν.
<hom.od 21.273>	οἱ δ' ἐπεὶ οὖν σπεῖσάν τ' ἔπιόν θ' ὅσον ἤθελε θυμός,
<hom.od 21.274>	τοῖς δὲ δολοφρονέων μετέφη πολύμητις ̓Οδυσσεύς:

<hom.od 21.275>	“κέκλυτέ μευ,  μνηστῆρες ἀγακλειτῆς βασιλείης:
<hom.od 21.276>	ὄφρ' εἴπω τά με θυμὸς ἐνὶ στήθεσσι κελεύει:
<hom.od 21.277>	Εὐρύμαχον δὲ μάλιστα καὶ ̓Αντίνοον θεοειδέα
<hom.od 21.278>	λίσσομ', ἐπεὶ καὶ τοῦτο ἔπος κατὰ μοῖραν ἔειπε,
<hom.od 21.279>	νῦν μὲν παῦσαι τόξον, ἐπιτρέψαι δὲ θεοῖσιν:
<hom.od 21.280>	ἠῶθεν δὲ θεὸς δώσει κράτος ᾧ κ' ἐθέλῃσιν.
<hom.od 21.281>	ἀλλ' ἄγ' ἐμοὶ δότε τόξον ἐύ̈ξοον, ὄφρα μεθ' ὑμῖν
<hom.od 21.282>	χειρῶν καὶ σθένεος πειρήσομαι, ἤ μοι ἔτ' ἐστὶν
<hom.od 21.283>	ἴς, οἵη πάρος ἔσκεν ἐνὶ γναμπτοῖσι μέλεσσιν,
<hom.od 21.284>	ἦ ἤδη μοι ὄλεσσεν ἄλη τ' ἀκομιστίη τε.”

<hom.od 21.285>	ὣς ἔφαθ', οἱ δ' ἄρα πάντες ὑπερφιάλως νεμέσησαν,
<hom.od 21.286>	δείσαντες μὴ τόξον ἐύ̈ξοον ἐντανύσειεν.
<hom.od 21.287>	̓Αντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:

<hom.od 21.288>	“ἆ δειλὲ ξείνων, ἔνι τοι φρένες οὐδ' ἠβαιαί:
<hom.od 21.289>	οὐκ ἀγαπᾷς ὃ ἕκηλος ὑπερφιάλοισι μεθ' ἡμῖν
<hom.od 21.290>	δαίνυσαι,  οὐδέ τι δαιτὸς ἀμέρδεαι, αὐτὰρ ἀκούεις
<hom.od 21.291>	μύθων ἡμετέρων καὶ ῥήσιος; οὐδέ τις ἄλλος
<hom.od 21.292>	ἡμετέρων μύθων ξεῖνος καὶ πτωχὸς ἀκούει.
<hom.od 21.293>	οἶνός σε τρώει μελιηδής, ὅς τε καὶ ἄλλους
<hom.od 21.294>	βλάπτει, ὃς ἄν μιν χανδὸν ἕλῃ μηδ' αἴσιμα πίνῃ.
<hom.od 21.295>	οἶνος καὶ Κένταυρον,  ἀγακλυτὸν Εὐρυτίωνα,
<hom.od 21.296>	ἄας' ἐνὶ μεγάρῳ μεγαθύμου Πειριθόοιο,
<hom.od 21.297>	ἐς Λαπίθας ἐλθόνθ': ὁ δ' ἐπεὶ φρένας ἄασεν οἴνῳ,
<hom.od 21.298>	μαινόμενος κάκ' ἔρεξε δόμον κάτα Πειριθόοιο:
<hom.od 21.299>	ἥρωας δ' ἄχος εἷλε, διὲκ προθύρου δὲ θύραζε
<hom.od 21.300>	ἕλκον ἀναί̈ξαντες,  ἀπ' οὔατα νηλέϊ χαλκῷ
<hom.od 21.301>	ῥῖνάς τ' ἀμήσαντες: ὁ δὲ φρεσὶν ᾗσιν ἀασθεὶς
<hom.od 21.302>	ἤϊεν ἣν ἄτην ὀχέων ἀεσίφρονι θυμῷ.
<hom.od 21.303>	ἐξ οὗ Κενταύροισι καὶ ἀνδράσι νεῖκος ἐτύχθη,
<hom.od 21.304>	οἷ δ' αὐτῷ πρώτῳ κακὸν εὕρετο οἰνοβαρείων.
<hom.od 21.305>	ὣς καὶ σοὶ μέγα πῆμα πιφαύσκομαι, αἴ κε τὸ τόξον
<hom.od 21.306>	ἐντανύσῃς: οὐ γάρ τευ ἐπητύος ἀντιβολήσεις
<hom.od 21.307>	ἡμετέρῳ ἐνὶ δήμῳ, ἄφαρ δέ σε νηὶ̈ μελαίνῃ
<hom.od 21.308>	εἰς ̓́Εχετον βασιλῆα, βροτῶν δηλήμονα πάντων,
<hom.od 21.309>	πέμψομεν: ἔνθεν δ' οὔ τι σαώσεαι: ἀλλὰ ἕκηλος
<hom.od 21.310>	πῖνέ τε,  μηδ' ἐρίδαινε μετ' ἀνδράσι κουροτέροισιν.”

<hom.od 21.311>	τὸν δ' αὖτε προσέειπε περίφρων Πηνελόπεια:
<hom.od 21.312>	“̓Αντίνο', οὐ μὲν καλὸν ἀτέμβειν οὐδὲ δίκαιον
<hom.od 21.313>	ξείνους Τηλεμάχου, ὅς κεν τάδε δώμαθ' ἵκηται:
<hom.od 21.314>	ἔλπεαι, αἴ χ' ὁ ξεῖνος ̓Οδυσσῆος μέγα τόξον
<hom.od 21.315>	ἐντανύσῃ χερσίν τε βίηφί τε ἧφι πιθήσας,
<hom.od 21.316>	οἴκαδέ μ' ἄξεσθαι καὶ ἑὴν θήσεσθαι ἄκοιτιν;
<hom.od 21.317>	οὐδ' αὐτός που τοῦτό γ' ἐνὶ στήθεσσιν ἔολπε:
<hom.od 21.318>	μηδέ τις ὑμείων τοῦ γ' εἵνεκα θυμὸν ἀχεύων
<hom.od 21.319>	ἐνθάδε δαινύσθω, ἐπεὶ οὐδὲ μὲν οὐδὲ ἔοικεν.”

<hom.od 21.320>	τὴν δ' αὖτ' Εὐρύμαχος, Πολύβου πάϊς, ἀντίον ηὔδα:
<hom.od 21.321>	“κούρη ̓Ικαρίοιο,  περίφρον Πηνελόπεια,
<hom.od 21.322>	οὔ τί σε τόνδ' ἄξεσθαι ὀϊόμεθ': οὐδὲ ἔοικεν:
<hom.od 21.323>	ἀλλ' αἰσχυνόμενοι φάτιν ἀνδρῶν ἠδὲ γυναικῶν,
<hom.od 21.324>	μή ποτέ τις εἴπῃσι κακώτερος ἄλλος ̓Αχαιῶν
<hom.od 21.325>	ἦ πολὺ χείρονες ἄνδρες ἀμύμονος ἀνδρὸς ἄκοιτιν
<hom.od 21.326>	μνῶνται, οὐδέ τι τόξον ἐύ̈ξοον ἐντανύουσιν:
<hom.od 21.327>	ἀλλ' ἄλλος τις πτωχὸς ἀνὴρ ἀλαλήμενος ἐλθὼν
<hom.od 21.328>	ῥηϊδίως ἐτάνυσσε βιόν, διὰ δ' ἧκε σιδήρου.
<hom.od 21.329>	ὣς ἐρέους', ἡμῖν δ' ἂν ἐλέγχεα ταῦτα γένοιτο.”
<hom.od 21.330>	τὸν δ' αὖτε προσέειπε περίφρων Πηνελόπεια:
<hom.od 21.331>	“Εὐρύμαχ', οὔ πως ἔστιν ἐϋκλεῖας κατὰ δῆμον
<hom.od 21.332>	ἔμμεναι οἳ δὴ οἶκον ἀτιμάζοντες ἔδουσιν
<hom.od 21.333>	ἀνδρὸς ἀριστῆος: τί δ' ἐλέγχεα ταῦτα τίθεσθε;
<hom.od 21.334>	οὗτος δὲ ξεῖνος μάλα μὲν μέγας ἠδ' εὐπηγής,
<hom.od 21.335>	πατρὸς δ' ἐξ ἀγαθοῦ γένος εὔχεται ἔμμεναι υἱός.
<hom.od 21.336>	ἀλλ' ἄγε οἱ δότε τόξον ἐύ̈ξοον, ὄφρα ἴδωμεν.
<hom.od 21.337>	ὧδε γὰρ ἐξερέω, τὸ δὲ καὶ τετελεσμένον ἔσται:
<hom.od 21.338>	εἴ κέ μιν ἐντανύσῃ, δώῃ δέ οἱ εὖχος ̓Απόλλων,
<hom.od 21.339>	ἕσσω μιν χλαῖνάν τε χιτῶνά τε, εἵματα καλά,
<hom.od 21.340>	δώσω δ' ὀξὺν ἄκοντα,  κυνῶν ἀλκτῆρα καὶ ἀνδρῶν,
<hom.od 21.341>	καὶ ξίφος ἄμφηκες: δώσω δ' ὑπὸ ποσσὶ πέδιλα,
<hom.od 21.342>	πέμψω δ' ὅππη μιν κραδίη θυμός τε κελεύει.”

<hom.od 21.343>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 21.344>	“μῆτερ ἐμή, τόξον μὲν ̓Αχαιῶν οὔ τις ἐμεῖο
<hom.od 21.345>	κρείσσων,  ᾧ κ' ἐθέλω, δόμεναί τε καὶ ἀρνήσασθαι,
<hom.od 21.346>	οὔθ' ὅσσοι κραναὴν ̓Ιθάκην κάτα κοιρανέουσιν,
<hom.od 21.347>	οὔθ' ὅσσοι νήσοισι πρὸς ̓́Ηλιδος ἱπποβότοιο:
<hom.od 21.348>	τῶν οὔ τίς μ' ἀέκοντα βιήσεται, αἴ κ' ἐθέλωμι
<hom.od 21.349>	καὶ καθάπαξ ξείνῳ δόμεναι τάδε τόξα φέρεσθαι.
<hom.od 21.350>	ἀλλ' εἰς οἶκον ἰοῦσα τὰ ς' αὐτῆς ἔργα κόμιζε,
<hom.od 21.351>	ἱστόν τ' ἠλακάτην τε, καὶ ἀμφιπόλοισι κέλευε
<hom.od 21.352>	ἔργον ἐποίχεσθαι: τόξον δ' ἄνδρεσσι μελήσει
<hom.od 21.353>	πᾶσι, μάλιστα δ' ἐμοί: τοῦ γὰρ κράτος ἔστ' ἐνὶ οἴκῳ.”

<hom.od 21.354>	ἡ μὲν θαμβήσασα πάλιν οἶκόνδε βεβήκει:
<hom.od 21.355>	παιδὸς γὰρ μῦθον πεπνυμένον ἔνθετο θυμῷ.
<hom.od 21.356>	ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ
<hom.od 21.357>	κλαῖεν ἔπειτ' ̓Οδυσῆα, φίλον πόσιν, ὄφρα οἱ ὕπνον
<hom.od 21.358>	ἡδὺν ἐπὶ βλεφάροισι βάλε γλαυκῶπις ̓Αθήνη.

<hom.od 21.359>	αὐτὰρ ὁ τόξα λαβὼν φέρε καμπύλα δῖος ὑφορβός:
<hom.od 21.360>	μνηστῆρες δ' ἄρα πάντες ὁμόκλεον ἐν μεγάροισιν:
<hom.od 21.361>	ὧδε δέ τις εἴπεσκε νέων ὑπερηνορεόντων:

<hom.od 21.362>	“πῆ δὴ καμπύλα τόξα φέρεις, ἀμέγαρτε συβῶτα,
<hom.od 21.363>	πλαγκτέ; τάχ' αὖ ς' ἐφ' ὕεσσι κύνες ταχέες κατέδονται
<hom.od 21.364>	οἶον ἀπ' ἀνθρώπων, οὓς ἔτρεφες, εἴ κεν ̓Απόλλων
<hom.od 21.365>	ἡμῖν ἱλήκῃσι καὶ ἀθάνατοι θεοὶ ἄλλοι.”

<hom.od 21.366>	ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,
<hom.od 21.367>	δείσας, οὕνεκα πολλοὶ ὁμόκλεον ἐν μεγάροισιν.
<hom.od 21.368>	Τηλέμαχος δ' ἑτέρωθεν ἀπειλήσας ἐγεγώνει:

<hom.od 21.369>	“ἄττα, πρόσω φέρε τόξα: τάχ' οὐκ εὖ πᾶσι πιθήσεις
<hom.od 21.370>	μή σε καὶ ὁπλότερός περ ἐὼν ἀγρόνδε δίωμαι,
<hom.od 21.371>	βάλλων χερμαδίοισι: βίηφι δὲ φέρτερός εἰμι.
<hom.od 21.372>	αἲ γὰρ πάντων τόσσον, ὅσοι κατὰ δώματ' ἔασι,
<hom.od 21.373>	μνηστήρων χερσίν τε βίηφί τε φέρτερος εἴην:
<hom.od 21.374>	τῷ κε τάχα στυγερῶς τιν' ἐγὼ πέμψαιμι νέεσθαι
<hom.od 21.375>	ἡμετέρου ἐξ οἴκου,  ἐπεὶ κακὰ μηχανόωνται.”

<hom.od 21.376>	ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν
<hom.od 21.377>	μνηστῆρες, καὶ δὴ μέθιεν χαλεποῖο χόλοιο
<hom.od 21.378>	Τηλεμάχῳ: τὰ δὲ τόξα φέρων ἀνὰ δῶμα συβώτης
<hom.od 21.379>	ἐν χείρεσς' ̓Οδυσῆϊ δαί̈φρονι θῆκε παραστάς.
<hom.od 21.380>	ἐκ δὲ καλεσσάμενος προσέφη τροφὸν Εὐρύκλειαν:

<hom.od 21.381>	“Τηλέμαχος κέλεταί σε, περίφρων Εὐρύκλεια,
<hom.od 21.382>	κληῖ̈σαι μεγάροιο θύρας πυκινῶς ἀραρυίας.
<hom.od 21.383>	ἢν δέ τις ἤ στοναχῆς ἠὲ κτύπου ἔνδον ἀκούσῃ
<hom.od 21.384>	ἀνδρῶν ἡμετέροισιν ἐν ἕρκεσι, μή τι θύραζε
<hom.od 21.385>	προβλώσκειν,  ἀλλ' αὐτοῦ ἀκὴν ἔμεναι παρὰ ἔργῳ.”

<hom.od 21.386>	ὣς ἄρ' ἐφώνησεν, τῇ δ' ἄπτερος ἔπλετο μῦθος,
<hom.od 21.387>	κλήϊσεν δὲ θύρας μεγάρων εὖ ναιεταόντων.

<hom.od 21.388>	σιγῇ δ' ἐξ οἴκοιο Φιλοίτιος ἆλτο θύραζε,
<hom.od 21.389>	κλήϊσεν δ' ἄρ' ἔπειτα θύρας εὐερκέος αὐλῆς.
<hom.od 21.390>	κεῖτο δ' ὑπ' αἰθούσῃ ὅπλον νεὸς ἀμφιελίσσης
<hom.od 21.391>	βύβλινον, ᾧ ῥ' ἐπέδησε θύρας, ἐς δ' ἤϊεν αὐτός:
<hom.od 21.392>	ἕζετ' ἔπειτ' ἐπὶ δίφρον ἰών, ἔνθεν περ ἀνέστη,
<hom.od 21.393>	εἰσορόων ̓Οδυσῆα. ὁ δ' ἤδη τόξον ἐνώμα
<hom.od 21.394>	πάντη ἀναστρωφῶν, πειρώμενος ἔνθα καὶ ἔνθα,
<hom.od 21.395>	μὴ κέρα ἶπες ἔδοιεν ἀποιχομένοιο ἄνακτος.
<hom.od 21.396>	ὧδε τις εἴπεσκεν ἰδὼν ἐς πλησίον ἄλλον:

<hom.od 21.397>	“ἦ τις θηητὴρ καὶ ἐπίκλοπος ἔπλετο τόξων:
<hom.od 21.398>	ἤ ῥά νύ που τοιαῦτα καὶ αὐτῷ οἴκοθι κεῖται
<hom.od 21.399>	ἢ ὅ γ' ἐφορμᾶται ποιησέμεν, ὡς ἐνὶ χερσὶ
<hom.od 21.400>	νωμᾷ ἔνθα καὶ ἔνθα κακῶν ἔμπαιος ἀλήτης.”

<hom.od 21.401>	ἄλλος δ' αὖ εἴπεσκε νέων ὑπερηνορεόντων:
<hom.od 21.402>	“αἲ γὰρ δὴ τοσσοῦτον ὀνήσιος ἀντιάσειεν
<hom.od 21.403>	ὡς οὗτός ποτε τοῦτο δυνήσεται ἐντανύσασθαι.”

<hom.od 21.404>	ὣς ἄρ' ἔφαν μνηστῆρες: ἀτὰρ πολύμητις ̓Οδυσσεύς,
<hom.od 21.405>	αὐτίκ' ἐπεὶ μέγα τόξον ἐβάστασε καὶ ἴδε πάντη,
<hom.od 21.406>	ὡς ὅτ' ἀνὴρ φόρμιγγος ἐπιστάμενος καὶ ἀοιδῆς
<hom.od 21.407>	ῥηϊδίως ἐτάνυσσε νέῳ περὶ κόλλοπι χορδήν,
<hom.od 21.408>	ἅψας ἀμφοτέρωθεν ἐϋστρεφὲς ἔντερον οἰός,
<hom.od 21.409>	ὣς ἄρ' ἄτερ σπουδῆς τάνυσεν μέγα τόξον ̓Οδυσσεύς.
<hom.od 21.410>	δεξιτερῇ ἄρα χειρὶ λαβὼν πειρήσατο νευρῆς:
<hom.od 21.411>	ἡ δ' ὑπὸ καλὸν ἄεισε, χελιδόνι εἰκέλη αὐδήν.
<hom.od 21.412>	μνηστῆρσιν δ' ἄρ' ἄχος γένετο μέγα, πᾶσι δ' ἄρα χρὼς
<hom.od 21.413>	ἐτράπετο: Ζεὺς δὲ μεγάλ' ἔκτυπε σήματα φαίνων:
<hom.od 21.414>	γήθησέν τ' ἄρ' ἔπειτα πολύτλας δῖος ̓Οδυσσεύς.
<hom.od 21.415>	ὅττι ῥά οἱ τέρας ἧκε Κρόνου πάϊς ἀγκυλομήτεω:
<hom.od 21.416>	εἵλετο δ' ὠκὺν ὀϊστόν, ὅ οἱ παρέκειτο τραπέζῃ
<hom.od 21.417>	γυμνός: τοὶ δ' ἄλλοι κοίλης ἔντοσθε φαρέτρης
<hom.od 21.418>	κείατο, τῶν τάχ' ἔμελλον ̓Αχαιοὶ πειρήσεσθαι.
<hom.od 21.419>	τόν ῥ' ἐπὶ πήχει ἑλὼν ἕλκεν νευρὴν γλυφίδας τε,
<hom.od 21.420>	αὐτόθεν ἐκ δίφροιο καθήμενος,  ἧκε δ' ὀϊστὸν
<hom.od 21.421>	ἄντα τιτυσκόμενος, πελέκεων δ' οὐκ ἤμβροτε πάντων
<hom.od 21.422>	πρώτης στειλειῆς, διὰ δ' ἀμπερὲς ἦλθε θύραζε
<hom.od 21.423>	ἰὸς χαλκοβαρής: ὁ δὲ Τηλέμαχον προσέειπε:

<hom.od 21.424>	“Τηλέμαχ', οὔ ς' ὁ ξεῖνος ἐνὶ μεγάροισιν ἐλέγχει
<hom.od 21.425>	ἥμενος,  οὐδέ τι τοῦ σκοποῦ ἤμβροτον οὐδέ τι τόξον
<hom.od 21.426>	δὴν ἔκαμον τανύων: ἔτι μοι μένος ἔμπεδόν ἐστιν,
<hom.od 21.427>	οὐχ ὥς με μνηστῆρες ἀτιμάζοντες ὄνονται.
<hom.od 21.428>	νῦν δ' ὥρη καὶ δόρπον ̓Αχαιοῖσιν τετυκέσθαι
<hom.od 21.429>	ἐν φάει, αὐτὰρ ἔπειτα καὶ ἄλλως ἑψιάασθαι
<hom.od 21.430>	μολπῇ καὶ φόρμιγγι: τὰ γάρ τ' ἀναθήματα δαιτός.”

<hom.od 21.431>	ἦ καὶ ἐπ' ὀφρύσι νεῦσεν: ὁ δ' ἀμφέθετο ξίφος ὀξὺ
<hom.od 21.432>	Τηλέμαχος,  φίλος υἱὸς ̓Οδυσσῆος θείοιο,
<hom.od 21.433>	ἀμφὶ δὲ χεῖρα φίλην βάλεν ἔγχεϊ, ἄγχι δ' ἄρ' αὐτοῦ
<hom.od 21.434>	πὰρ θρόνον ἑστήκει κεκορυθμένος αἴθοπι χαλκῷ.

