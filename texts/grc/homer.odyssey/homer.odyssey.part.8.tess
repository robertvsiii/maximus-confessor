<hom.od 8.1>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 8.2>	ὤρνυτ' ἄρ' ἐξ εὐνῆς ἱερὸν μένος ̓Αλκινόοιο,
<hom.od 8.3>	ἂν δ' ἄρα διογενὴς ὦρτο πτολίπορθος ̓Οδυσσεύς.
<hom.od 8.4>	τοῖσιν δ' ἡγεμόνευ' ἱερὸν μένος ̓Αλκινόοιο
<hom.od 8.5>	Φαιήκων ἀγορήνδ',  ἥ σφιν παρὰ νηυσὶ τέτυκτο.
<hom.od 8.6>	ἐλθόντες δὲ καθῖζον ἐπὶ ξεστοῖσι λίθοισι
<hom.od 8.7>	πλησίον. ἡ δ' ἀνὰ ἄστυ μετῴχετο Παλλὰς ̓Αθήνη
<hom.od 8.8>	εἰδομένη κήρυκι δαί̈φρονος ̓Αλκινόοιο,
<hom.od 8.9>	νόστον ̓Οδυσσῆι μεγαλήτορι μητιόωσα,
<hom.od 8.10>	καί ῥα ἑκάστῳ φωτὶ παρισταμένη φάτο μῦθον:

<hom.od 8.11>	“δεῦτ' ἄγε, Φαιήκων ἡγήτορες ἠδὲ μέδοντες,
<hom.od 8.12>	εἰς ἀγορὴν ἰέναι, ὄφρα ξείνοιο πύθησθε,
<hom.od 8.13>	ὃς νέον ̓Αλκινόοιο δαί̈φρονος ἵκετο δῶμα
<hom.od 8.14>	πόντον ἐπιπλαγχθείς, δέμας ἀθανάτοισιν ὁμοῖος.”

<hom.od 8.15>	ὣς εἰποῦς' ὤτρυνε μένος καὶ θυμὸν ἑκάστου.
<hom.od 8.16>	καρπαλίμως δ' ἔμπληντο βροτῶν ἀγοραί τε καὶ ἕδραι
<hom.od 8.17>	ἀγρομένων: πολλοὶ δ' ἄρ' ἐθηήσαντο ἰδόντες
<hom.od 8.18>	υἱὸν Λαέρταο δαί̈φρονα: τῷ δ' ἄρ' ̓Αθήνη
<hom.od 8.19>	θεσπεσίην κατέχευε χάριν κεφαλῇ τε καὶ ὤμοις
<hom.od 8.20>	καί μιν μακρότερον καὶ πάσσονα θῆκεν ἰδέσθαι,
<hom.od 8.21>	ὥς κεν Φαιήκεσσι φίλος πάντεσσι γένοιτο
<hom.od 8.22>	δεινός τ' αἰδοῖός τε καὶ ἐκτελέσειεν ἀέθλους
<hom.od 8.23>	πολλούς, τοὺς Φαίηκες ἐπειρήσαντ' ̓Οδυσῆος.
<hom.od 8.24>	αὐτὰρ ἐπεί ῥ' ἤγερθεν ὁμηγερέες τ' ἐγένοντο,
<hom.od 8.25>	τοῖσιν δ' ̓Αλκίνοος ἀγορήσατο καὶ μετέειπε:

<hom.od 8.26>	“κέκλυτε, Φαιήκων ἡγήτορες ἠδὲ μέδοντες,
<hom.od 8.27>	ὄφρ' εἴπω τά με θυμὸς ἐνὶ στήθεσσι κελεύει.
<hom.od 8.28>	ξεῖνος ὅδ', οὐκ οἶδ' ὅς τις, ἀλώμενος ἵκετ' ἐμὸν δῶ,
<hom.od 8.29>	ἠὲ πρὸς ἠοίων ἦ ἑσπερίων ἀνθρώπων:
<hom.od 8.30>	πομπὴν δ' ὀτρύνει,  καὶ λίσσεται ἔμπεδον εἶναι.
<hom.od 8.31>	ἡμεῖς δ', ὡς τὸ πάρος περ, ἐποτρυνώμεθα πομπήν.
<hom.od 8.32>	οὐδὲ γὰρ οὐδέ τις ἄλλος, ὅτις κ' ἐμὰ δώμαθ' ἵκηται,
<hom.od 8.33>	ἐνθάδ' ὀδυρόμενος δηρὸν μένει εἵνεκα πομπῆς.
<hom.od 8.34>	ἀλλ' ἄγε νῆα μέλαιναν ἐρύσσομεν εἰς ἅλα δῖαν
<hom.od 8.35>	πρωτόπλοον,  κούρω δὲ δύω καὶ πεντήκοντα
<hom.od 8.36>	κρινάσθων κατὰ δῆμον, ὅσοι πάρος εἰσὶν ἄριστοι.
<hom.od 8.37>	δησάμενοι δ' ἐὺ πάντες ἐπὶ κληῖσιν ἐρετμὰ
<hom.od 8.38>	ἔκβητ': αὐτὰρ ἔπειτα θοὴν ἀλεγύνετε δαῖτα
<hom.od 8.39>	ἡμέτερόνδ' ἐλθόντες: ἐγὼ δ' ἐὺ πᾶσι παρέξω.
<hom.od 8.40>	κούροισιν μὲν ταῦτ' ἐπιτέλλομαι: αὐτὰρ οἱ ἄλλοι
<hom.od 8.41>	σκηπτοῦχοι βασιλῆες ἐμὰ πρὸς δώματα καλὰ
<hom.od 8.42>	ἔρχεσθ', ὄφρα ξεῖνον ἐνὶ μεγάροισι φιλέωμεν,
<hom.od 8.43>	μηδέ τις ἀρνείσθω. καλέσασθε δὲ θεῖον ἀοιδὸν
<hom.od 8.44>	Δημόδοκον: τῷ γάρ ῥα θεὸς πέρι δῶκεν ἀοιδὴν
<hom.od 8.45>	τέρπειν,  ὅππῃ θυμὸς ἐποτρύνῃσιν ἀείδειν.”

<hom.od 8.46>	ὣς ἄρα φωνήσας ἡγήσατο, τοὶ δ' ἅμ' ἕποντο
<hom.od 8.47>	σκηπτοῦχοι: κῆρυξ δὲ μετῴχετο θεῖον ἀοιδόν.
<hom.od 8.48>	κούρω δὲ κρινθέντε δύω καὶ πεντήκοντα
<hom.od 8.49>	βήτην, ὡς ἐκέλευς', ἐπὶ θῖν' ἁλὸς ἀτρυγέτοιο.
<hom.od 8.50>	αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,
<hom.od 8.51>	νῆα μὲν οἵ γε μέλαιναν ἁλὸς βένθοσδε ἔρυσσαν,
<hom.od 8.52>	ἐν δ' ἱστόν τ' ἐτίθεντο καὶ ἱστία νηὶ μελαίνῃ,
<hom.od 8.53>	ἠρτύναντο δ' ἐρετμὰ τροποῖς ἐν δερματίνοισι,
<hom.od 8.54>	πάντα κατὰ μοῖραν, ἀνά θ' ἱστία λευκὰ πέτασσαν.
<hom.od 8.55>	ὑψοῦ δ' ἐν νοτίῳ τήν γ' ὥρμισαν: αὐτὰρ ἔπειτα
<hom.od 8.56>	βάν ῥ' ἴμεν ̓Αλκινόοιο δαί̈φρονος ἐς μέγα δῶμα.
<hom.od 8.57>	πλῆντο δ' ἄρ' αἴθουσαί τε καὶ ἕρκεα καὶ δόμοι ἀνδρῶν
<hom.od 8.58>	ἀγρομένων: πολλοὶ δ' ἄρ' ἔσαν, νέοι ἠδὲ παλαιοί.
<hom.od 8.59>	τοῖσιν δ' ̓Αλκίνοος δυοκαίδεκα μῆλ' ἱέρευσεν,
<hom.od 8.60>	ὀκτὼ δ' ἀργιόδοντας ὕας,  δύο δ' εἰλίποδας βοῦς:
<hom.od 8.61>	τοὺς δέρον ἀμφί θ' ἕπον, τετύκοντό τε δαῖτ' ἐρατεινήν.

<hom.od 8.62>	κῆρυξ δ' ἐγγύθεν ἦλθεν ἄγων ἐρίηρον ἀοιδόν,
<hom.od 8.63>	τὸν πέρι μοῦς' ἐφίλησε, δίδου δ' ἀγαθόν τε κακόν τε:
<hom.od 8.64>	ὀφθαλμῶν μὲν ἄμερσε, δίδου δ' ἡδεῖαν ἀοιδήν.
<hom.od 8.65>	τῷ δ' ἄρα Ποντόνοος θῆκε θρόνον ἀργυρόηλον
<hom.od 8.66>	μέσσῳ δαιτυμόνων, πρὸς κίονα μακρὸν ἐρείσας:
<hom.od 8.67>	κὰδ δ' ἐκ πασσαλόφι κρέμασεν φόρμιγγα λίγειαν
<hom.od 8.68>	αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι
<hom.od 8.69>	κῆρυξ: πὰρ δ' ἐτίθει κάνεον καλήν τε τράπεζαν,
<hom.od 8.70>	πὰρ δὲ δέπας οἴνοιο,  πιεῖν ὅτε θυμὸς ἀνώγοι.
<hom.od 8.71>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom.od 8.72>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 8.73>	μοῦς' ἄρ' ἀοιδὸν ἀνῆκεν ἀειδέμεναι κλέα ἀνδρῶν,
<hom.od 8.74>	οἴμης τῆς τότ' ἄρα κλέος οὐρανὸν εὐρὺν ἵκανε,
<hom.od 8.75>	νεῖκος ̓Οδυσσῆος καὶ Πηλεί̈δεω ̓Αχιλῆος,
<hom.od 8.76>	ὥς ποτε δηρίσαντο θεῶν ἐν δαιτὶ θαλείῃ
<hom.od 8.77>	ἐκπάγλοις ἐπέεσσιν, ἄναξ δ' ἀνδρῶν ̓Αγαμέμνων
<hom.od 8.78>	χαῖρε νόῳ, ὅ τ' ἄριστοι ̓Αχαιῶν δηριόωντο.
<hom.od 8.79>	ὣς γάρ οἱ χρείων μυθήσατο Φοῖβος ̓Απόλλων
<hom.od 8.80>	Πυθοῖ ἐν ἠγαθέῃ,  ὅθ' ὑπέρβη λάινον οὐδὸν
<hom.od 8.81>	χρησόμενος: τότε γάρ ῥα κυλίνδετο πήματος ἀρχὴ
<hom.od 8.82>	Τρωσί τε καὶ Δαναοῖσι Διὸς μεγάλου διὰ βουλάς.

<hom.od 8.83>	ταῦτ' ἄρ' ἀοιδὸς ἄειδε περικλυτός: αὐτὰρ ̓Οδυσσεὺς
<hom.od 8.84>	πορφύρεον μέγα φᾶρος ἑλὼν χερσὶ στιβαρῇσι
<hom.od 8.85>	κὰκ κεφαλῆς εἴρυσσε,  κάλυψε δὲ καλὰ πρόσωπα:
<hom.od 8.86>	αἴδετο γὰρ Φαίηκας ὑπ' ὀφρύσι δάκρυα λείβων.
<hom.od 8.87>	ἦ τοι ὅτε λήξειεν ἀείδων θεῖος ἀοιδός,
<hom.od 8.88>	δάκρυ ὀμορξάμενος κεφαλῆς ἄπο φᾶρος ἕλεσκε
<hom.od 8.89>	καὶ δέπας ἀμφικύπελλον ἑλὼν σπείσασκε θεοῖσιν:
<hom.od 8.90>	αὐτὰρ ὅτ' ἂψ ἄρχοιτο καὶ ὀτρύνειαν ἀείδειν
<hom.od 8.91>	Φαιήκων οἱ ἄριστοι, ἐπεὶ τέρποντ' ἐπέεσσιν,
<hom.od 8.92>	ἂψ ̓Οδυσεὺς κατὰ κρᾶτα καλυψάμενος γοάασκεν.
<hom.od 8.93>	ἔνθ' ἄλλους μὲν πάντας ἐλάνθανε δάκρυα λείβων,
<hom.od 8.94>	̓Αλκίνοος δέ μιν οἶος ἐπεφράσατ' ἠδ' ἐνόησεν
<hom.od 8.95>	ἥμενος ἄγχ' αὐτοῦ,  βαρὺ δὲ στενάχοντος ἄκουσεν.
<hom.od 8.96>	αἶψα δὲ Φαιήκεσσι φιληρέτμοισι μετηύδα:

<hom.od 8.97>	“κέκλυτε, Φαιήκων ἡγήτορες ἠδὲ μέδοντες.
<hom.od 8.98>	ἤδη μὲν δαιτὸς κεκορήμεθα θυμὸν ἐίσης
<hom.od 8.99>	φόρμιγγός θ', ἣ δαιτὶ συνήορός ἐστι θαλείῃ:
<hom.od 8.100>	νῦν δ' ἐξέλθωμεν καὶ ἀέθλων πειρηθῶμεν
<hom.od 8.101>	πάντων, ὥς χ' ὁ ξεῖνος ἐνίσπῃ οἷσι φίλοισιν
<hom.od 8.102>	οἴκαδε νοστήσας, ὅσσον περιγιγνόμεθ' ἄλλων
<hom.od 8.103>	πύξ τε παλαιμοσύνῃ τε καὶ ἅλμασιν ἠδὲ πόδεσσιν.”

<hom.od 8.104>	ὣς ἄρα φωνήσας ἡγήσατο, τοὶ δ' ἅμ' ἕποντο.
<hom.od 8.105>	κὰδ δ' ἐκ πασσαλόφι κρέμασεν φόρμιγγα λίγειαν,
<hom.od 8.106>	Δημοδόκου δ' ἕλε χεῖρα καὶ ἔξαγεν ἐκ μεγάροιο
<hom.od 8.107>	κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι
<hom.od 8.108>	Φαιήκων οἱ ἄριστοι, ἀέθλια θαυμανέοντες.
<hom.od 8.109>	βὰν δ' ἴμεν εἰς ἀγορήν, ἅμα δ' ἕσπετο πουλὺς ὅμιλος,
<hom.od 8.110>	μυρίοι: ἂν δ' ἵσταντο νέοι πολλοί τε καὶ ἐσθλοί.
<hom.od 8.111>	ὦρτο μὲν ̓Ακρόνεώς τε καὶ ̓Ωκύαλος καὶ ̓Ελατρεύς,
<hom.od 8.112>	Ναυτεύς τε Πρυμνεύς τε καὶ ̓Αγχίαλος καὶ ̓Ερετμεύς,
<hom.od 8.113>	Ποντεύς τε Πρωρεύς τε, Θόων ̓Αναβησίνεώς τε
<hom.od 8.114>	̓Αμφίαλός θ', υἱὸς Πολυνήου Τεκτονίδαο:
<hom.od 8.115>	ἂν δὲ καὶ Εὐρύαλος,  βροτολοιγῷ ἶσος ̓́Αρηϊ,
<hom.od 8.116>	Ναυβολίδης, ὃς ἄριστος ἔην εἶδός τε δέμας τε
<hom.od 8.117>	πάντων Φαιήκων μετ' ἀμύμονα Λαοδάμαντα.
<hom.od 8.118>	ἂν δ' ἔσταν τρεῖς παῖδες ἀμύμονος ̓Αλκινόοιο,
<hom.od 8.119>	Λαοδάμας θ' ̔́Αλιός τε καὶ ἀντίθεος Κλυτόνηος.
<hom.od 8.120>	οἱ δ' ἦ τοι πρῶτον μὲν ἐπειρήσαντο πόδεσσι.
<hom.od 8.121>	τοῖσι δ' ἀπὸ νύσσης τέτατο δρόμος: οἱ δ' ἅμα πάντες
<hom.od 8.122>	καρπαλίμως ἐπέτοντο κονίοντες πεδίοιο:
<hom.od 8.123>	τῶν δὲ θέειν ὄχ' ἄριστος ἔην Κλυτόνηος ἀμύμων:
<hom.od 8.124>	ὅσσον τ' ἐν νειῷ οὖρον πέλει ἡμιόνοιιν,
<hom.od 8.125>	τόσσον ὑπεκπροθέων λαοὺς ἵκεθ', οἱ δ' ἐλίποντο.
<hom.od 8.126>	οἱ δὲ παλαιμοσύνης ἀλεγεινῆς πειρήσαντο:
<hom.od 8.127>	τῇ δ' αὖτ' Εὐρύαλος ἀπεκαίνυτο πάντας ἀρίστους.
<hom.od 8.128>	ἅλματι δ' ̓Αμφίαλος πάντων προφερέστατος ἦεν:
<hom.od 8.129>	δίσκῳ δ' αὖ πάντων πολὺ φέρτατος ἦεν ̓Ελατρεύς,
<hom.od 8.130>	πὺξ δ' αὖ Λαοδάμας,  ἀγαθὸς πάϊς ̓Αλκινόοιο.
<hom.od 8.131>	αὐτὰρ ἐπεὶ δὴ πάντες ἐτέρφθησαν φρέν' ἀέθλοις,
<hom.od 8.132>	τοῖς ἄρα Λαοδάμας μετέφη πάϊς ̓Αλκινόοιο:

<hom.od 8.133>	“δεῦτε, φίλοι, τὸν ξεῖνον ἐρώμεθα εἴ τιν' ἄεθλον
<hom.od 8.134>	οἶδέ τε καὶ δεδάηκε. φυήν γε μὲν οὐ κακός ἐστι,
<hom.od 8.135>	μηρούς τε κνήμας τε καὶ ἄμφω χεῖρας ὕπερθεν
<hom.od 8.136>	αὐχένα τε στιβαρὸν μέγα τε σθένος: οὐδέ τι ἥβης
<hom.od 8.137>	δεύεται, ἀλλὰ κακοῖσι συνέρρηκται πολέεσσιν:
<hom.od 8.138>	οὐ γὰρ ἐγώ γέ τί φημι κακώτερον ἄλλο θαλάσσης
<hom.od 8.139>	ἄνδρα γε συγχεῦαι, εἰ καὶ μάλα καρτερὸς εἴη.”

<hom.od 8.140>	τὸν δ' αὖτ' Εὐρύαλος ἀπαμείβετο φώνησέν τε:
<hom.od 8.141>	“Λαοδάμα, μάλα τοῦτο ἔπος κατὰ μοῖραν ἔειπες.
<hom.od 8.142>	αὐτὸς νῦν προκάλεσσαι ἰὼν καὶ πέφραδε μῦθον.”

<hom.od 8.143>	αὐτὰρ ἐπεὶ τό γ' ἄκους' ἀγαθὸς πάϊς ̓Αλκινόοιο,
<hom.od 8.144>	στῆ ῥ' ἐς μέσσον ἰὼν καὶ ̓Οδυσσῆα προσέειπε:
<hom.od 8.145>	“δεῦρ' ἄγε καὶ σύ,  ξεῖνε πάτερ, πείρησαι ἀέθλων,
<hom.od 8.146>	εἴ τινά που δεδάηκας: ἔοικε δέ ς' ἴδμεν ἀέθλους:
<hom.od 8.147>	οὐ μὲν γὰρ μεῖζον κλέος ἀνέρος ὄφρα κ' ἔῃσιν,
<hom.od 8.148>	ἤ ὅ τι ποσσίν τε ῥέξῃ καὶ χερσὶν ἑῇσιν.
<hom.od 8.149>	ἀλλ' ἄγε πείρησαι, σκέδασον δ' ἀπὸ κήδεα θυμοῦ.
<hom.od 8.150>	σοὶ δ' ὁδὸς οὐκέτι δηρὸν ἀπέσσεται,  ἀλλά τοι ἤδη
<hom.od 8.151>	νηῦς τε κατείρυσται καὶ ἐπαρτέες εἰσὶν ἑταῖροι.”

<hom.od 8.152>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 8.153>	“Λαοδάμα, τί με ταῦτα κελεύετε κερτομέοντες;
<hom.od 8.154>	κήδεά μοι καὶ μᾶλλον ἐνὶ φρεσὶν ἤ περ ἄεθλοι,
<hom.od 8.155>	ὃς πρὶν μὲν μάλα πολλὰ πάθον καὶ πολλὰ μόγησα,
<hom.od 8.156>	νῦν δὲ μεθ' ὑμετέρῃ ἀγορῇ νόστοιο χατίζων
<hom.od 8.157>	ἧμαι, λισσόμενος βασιλῆά τε πάντα τε δῆμον.”

<hom.od 8.158>	τὸν δ' αὖτ' Εὐρύαλος ἀπαμείβετο νείκεσέ τ' ἄντην:
<hom.od 8.159>	“οὐ γάρ ς' οὐδέ, ξεῖνε, δαήμονι φωτὶ ἐίσκω
<hom.od 8.160>	ἄθλων,  οἷά τε πολλὰ μετ' ἀνθρώποισι πέλονται,
<hom.od 8.161>	ἀλλὰ τῷ, ὅς θ' ἅμα νηὶ πολυκλήιδι θαμίζων,
<hom.od 8.162>	ἀρχὸς ναυτάων οἵ τε πρηκτῆρες ἔασιν,
<hom.od 8.163>	φόρτου τε μνήμων καὶ ἐπίσκοπος ᾖσιν ὁδαίων
<hom.od 8.164>	κερδέων θ' ἁρπαλέων: οὐδ' ἀθλητῆρι ἔοικας.”

<hom.od 8.165>	τὸν δ' ἄρ' ὑπόδρα ἰδὼν προσέφη πολύμητις ̓Οδυσσεύς:
<hom.od 8.166>	“ξεῖν',  οὐ καλὸν ἔειπες: ἀτασθάλῳ ἀνδρὶ ἔοικας.
<hom.od 8.167>	οὕτως οὐ πάντεσσι θεοὶ χαρίεντα διδοῦσιν
<hom.od 8.168>	ἀνδράσιν, οὔτε φυὴν οὔτ' ἂρ φρένας οὔτ' ἀγορητύν.
<hom.od 8.169>	ἄλλος μὲν γάρ τ' εἶδος ἀκιδνότερος πέλει ἀνήρ,
<hom.od 8.170>	ἀλλὰ θεὸς μορφὴν ἔπεσι στέφει,  οἱ δέ τ' ἐς αὐτὸν
<hom.od 8.171>	τερπόμενοι λεύσσουσιν: ὁ δ' ἀσφαλέως ἀγορεύει
<hom.od 8.172>	αἰδοῖ μειλιχίῃ, μετὰ δὲ πρέπει ἀγρομένοισιν,
<hom.od 8.173>	ἐρχόμενον δ' ἀνὰ ἄστυ θεὸν ὣς εἰσορόωσιν.
<hom.od 8.174>	ἄλλος δ' αὖ εἶδος μὲν ἀλίγκιος ἀθανάτοισιν,
<hom.od 8.175>	ἀλλ' οὔ οἱ χάρις ἀμφιπεριστέφεται ἐπέεσσιν,
<hom.od 8.176>	ὡς καὶ σοὶ εἶδος μὲν ἀριπρεπές, οὐδέ κεν ἄλλως
<hom.od 8.177>	οὐδὲ θεὸς τεύξειε, νόον δ' ἀποφώλιός ἐσσι.
<hom.od 8.178>	ὤρινάς μοι θυμὸν ἐνὶ στήθεσσι φίλοισιν
<hom.od 8.179>	εἰπὼν οὐ κατὰ κόσμον. ἐγὼ δ' οὐ νῆις ἀέθλων,
<hom.od 8.180>	ὡς σύ γε μυθεῖαι,  ἀλλ' ἐν πρώτοισιν ὀίω
<hom.od 8.181>	ἔμμεναι, ὄφρ' ἥβῃ τε πεποίθεα χερσί τ' ἐμῇσι.
<hom.od 8.182>	νῦν δ' ἔχομαι κακότητι καὶ ἄλγεσι: πολλὰ γὰρ ἔτλην
<hom.od 8.183>	ἀνδρῶν τε πτολέμους ἀλεγεινά τε κύματα πείρων.
<hom.od 8.184>	ἀλλὰ καὶ ὥς, κακὰ πολλὰ παθών, πειρήσομ' ἀέθλων:
<hom.od 8.185>	θυμοδακὴς γὰρ μῦθος,  ἐπώτρυνας δέ με εἰπών.”

<hom.od 8.186>	ἦ ῥα καὶ αὐτῷ φάρει ἀναί̈ξας λάβε δίσκον
<hom.od 8.187>	μείζονα καὶ πάχετον, στιβαρώτερον οὐκ ὀλίγον περ
<hom.od 8.188>	ἢ οἵῳ Φαίηκες ἐδίσκεον ἀλλήλοισι.
<hom.od 8.189>	τόν ῥα περιστρέψας ἧκε στιβαρῆς ἀπὸ χειρός,
<hom.od 8.190>	βόμβησεν δὲ λίθος: κατὰ δ' ἔπτηξαν ποτὶ γαίῃ
<hom.od 8.191>	Φαίηκες δολιχήρετμοι, ναυσίκλυτοι ἄνδρες,
<hom.od 8.192>	λᾶος ὑπὸ ῥιπῆς: ὁ δ' ὑπέρπτατο σήματα πάντων
<hom.od 8.193>	ῥίμφα θέων ἀπὸ χειρός. ἔθηκε δὲ τέρματ' ̓Αθήνη
<hom.od 8.194>	ἀνδρὶ δέμας ἐικυῖα, ἔπος τ' ἔφατ' ἔκ τ' ὀνόμαζεν:

<hom.od 8.195>	“καί κ' ἀλαός τοι,  ξεῖνε, διακρίνειε τὸ σῆμα
<hom.od 8.196>	ἀμφαφόων, ἐπεὶ οὔ τι μεμιγμένον ἐστὶν ὁμίλῳ,
<hom.od 8.197>	ἀλλὰ πολὺ πρῶτον. σὺ δὲ θάρσει τόνδε γ' ἄεθλον:
<hom.od 8.198>	οὔ τις Φαιήκων τόδε γ' ἵξεται, οὐδ' ὑπερήσει.”

<hom.od 8.199>	“ὣς φάτο, γήθησεν δὲ πολύτλας δῖος ̓Οδυσσεύς,
<hom.od 8.200>	χαὶρων,  οὕνεχ' ἑταῖρον ἐνηέα λεῦσς' ἐν ἀγῶνι.
<hom.od 8.201>	καὶ τότε κουφότερον μετεφώνεε Φαιήκεσσιν:

<hom.od 8.202>	“τοῦτον νῦν ἀφίκεσθε, νέοι. τάχα δ' ὕστερον ἄλλον
<hom.od 8.203>	ἥσειν ἢ τοσσοῦτον ὀίομαι ἢ ἔτι μᾶσσον.
<hom.od 8.204>	τῶν δ' ἄλλων ὅτινα κραδίη θυμός τε κελεύει,
<hom.od 8.205>	δεῦρ' ἄγε πειρηθήτω,  ἐπεί μ' ἐχολώσατε λίην,
<hom.od 8.206>	ἢ πὺξ ἠὲ πάλῃ ἢ καὶ ποσίν, οὔ τι μεγαίρω,
<hom.od 8.207>	πάντων Φαιήκων, πλήν γ' αὐτοῦ Λαοδάμαντος.
<hom.od 8.208>	ξεῖνος γάρ μοι ὅδ' ἐστί: τίς ἂν φιλέοντι μάχοιτο;
<hom.od 8.209>	ἄφρων δὴ κεῖνός γε καὶ οὐτιδανὸς πέλει ἀνήρ,
<hom.od 8.210>	ὅς τις ξεινοδόκῳ ἔριδα προφέρηται ἀέθλων
<hom.od 8.211>	δήμῳ ἐν ἀλλοδαπῷ: ἕο δ' αὐτοῦ πάντα κολούει.
<hom.od 8.212>	τῶν δ' ἄλλων οὔ πέρ τιν' ἀναίνομαι οὐδ' ἀθερίζω,
<hom.od 8.213>	ἀλλ' ἐθέλω ἴδμεν καὶ πειρηθήμεναι ἄντην.
<hom.od 8.214>	πάντα γὰρ οὐ κακός εἰμι, μετ' ἀνδράσιν ὅσσοι ἄεθλοι:
<hom.od 8.215>	εὖ μὲν τόξον οἶδα ἐύξοον ἀμφαφάασθαι:
<hom.od 8.216>	πρῶτός κ' ἄνδρα βάλοιμι ὀιστεύσας ἐν ὁμίλῳ
<hom.od 8.217>	ἀνδρῶν δυσμενέων, εἰ καὶ μάλα πολλοὶ ἑταῖροι
<hom.od 8.218>	ἄγχι παρασταῖεν καὶ τοξαζοίατο φωτῶν.
<hom.od 8.219>	οἶος δή με Φιλοκτήτης ἀπεκαίνυτο τόξῳ
<hom.od 8.220>	δήμῳ ἔνι Τρώων,  ὅτε τοξαζοίμεθ' ̓Αχαιοί.
<hom.od 8.221>	τῶν δ' ἄλλων ἐμέ φημι πολὺ προφερέστερον εἶναι,
<hom.od 8.222>	ὅσσοι νῦν βροτοί εἰσιν ἐπὶ χθονὶ σῖτον ἔδοντες.
<hom.od 8.223>	ἀνδράσι δὲ προτέροισιν ἐριζέμεν οὐκ ἐθελήσω,
<hom.od 8.224>	οὔθ' ̔Ηρακλῆι οὔτ' Εὐρύτῳ Οιχαλιῆι,
<hom.od 8.225>	οἵ ῥα καὶ ἀθανάτοισιν ἐρίζεσκον περὶ τόξων.
<hom.od 8.226>	τῷ ῥα καὶ αἶψ' ἔθανεν μέγας Εὔρυτος, οὐδ' ἐπὶ γῆρας
<hom.od 8.227>	ἵκετ' ἐνὶ μεγάροισι: χολωσάμενος γὰρ ̓Απόλλων
<hom.od 8.228>	ἔκτανεν, οὕνεκά μιν προκαλίζετο τοξάζεσθαι.
<hom.od 8.229>	δουρὶ δ' ἀκοντίζω ὅσον οὐκ ἄλλος τις ὀιστῷ.
<hom.od 8.230>	οἴοισιν δείδοικα ποσὶν μή τίς με παρέλθῃ
<hom.od 8.231>	Φαιήκων: λίην γὰρ ἀεικελίως ἐδαμάσθην
<hom.od 8.232>	κύμασιν ἐν πολλοῖς, ἐπεὶ οὐ κομιδὴ κατὰ νῆα
<hom.od 8.233>	ἦεν ἐπηετανός: τῷ μοι φίλα γυῖα λέλυνται.”

<hom.od 8.234>	ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.
<hom.od 8.235>	̓Αλκίνοος δέ μιν οἶος ἀμειβόμενος προσέειπεν:

<hom.od 8.236>	“ξεῖν', ἐπεὶ οὐκ ἀχάριστα μεθ' ἡμῖν ταῦτ' ἀγορεύεις,
<hom.od 8.237>	ἀλλ' ἐθέλεις ἀρετὴν σὴν φαινέμεν, ἥ τοι ὀπηδεῖ,
<hom.od 8.238>	χωόμενος ὅτι ς' οὗτος ἀνὴρ ἐν ἀγῶνι παραστὰς
<hom.od 8.239>	νείκεσεν, ὡς ἂν σὴν ἀρετὴν βροτὸς οὔ τις ὄνοιτο,
<hom.od 8.240>	ὅς τις ἐπίσταιτο ᾗσι φρεσὶν ἄρτια βάζειν:
<hom.od 8.241>	ἀλλ' ἄγε νῦν ἐμέθεν ξυνίει ἔπος, ὄφρα καὶ ἄλλῳ
<hom.od 8.242>	εἴπῃς ἡρώων, ὅτε κεν σοῖς ἐν μεγάροισι
<hom.od 8.243>	δαινύῃ παρὰ σῇ τ' ἀλόχῳ καὶ σοῖσι τέκεσσιν,
<hom.od 8.244>	ἡμετέρης ἀρετῆς μεμνημένος, οἷα καὶ ἡμῖν
<hom.od 8.245>	Ζεὺς ἐπὶ ἔργα τίθησι διαμπερὲς ἐξ ἔτι πατρῶν.
<hom.od 8.246>	οὐ γὰρ πυγμάχοι εἰμὲν ἀμύμονες οὐδὲ παλαισταί,
<hom.od 8.247>	ἀλλὰ ποσὶ κραιπνῶς θέομεν καὶ νηυσὶν ἄριστοι,
<hom.od 8.248>	αἰεὶ δ' ἡμῖν δαίς τε φίλη κίθαρις τε χοροί τε
<hom.od 8.249>	εἵματά τ' ἐξημοιβὰ λοετρά τε θερμὰ καὶ εὐναί.
<hom.od 8.250>	ἀλλ' ἄγε,  Φαιήκων βητάρμονες ὅσσοι ἄριστοι,
<hom.od 8.251>	παίσατε, ὥς χ' ὁ ξεῖνος ἐνίσπῃ οἷσι φίλοισιν
<hom.od 8.252>	οἴκαδε νοστήσας, ὅσσον περιγιγνόμεθ' ἄλλων
<hom.od 8.253>	ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.
<hom.od 8.254>	Δημοδόκῳ δέ τις αἶψα κιὼν φόρμιγγα λίγειαν
<hom.od 8.255>	οἰσέτω,  ἥ που κεῖται ἐν ἡμετέροισι δόμοισιν.”

<hom.od 8.256>	ὣς ἔφατ' ̓Αλκίνοος θεοείκελος, ὦρτο δὲ κῆρυξ
<hom.od 8.257>	οἴσων φόρμιγγα γλαφυρὴν δόμου ἐκ βασιλῆος.
<hom.od 8.258>	αἰσυμνῆται δὲ κριτοὶ ἐννέα πάντες ἀνέσταν
<hom.od 8.259>	δήμιοι, οἳ κατ' ἀγῶνας ἐὺ πρήσσεσκον ἕκαστα,
<hom.od 8.260>	λείηναν δὲ χορόν,  καλὸν δ' εὔρυναν ἀγῶνα.
<hom.od 8.261>	κῆρυξ δ' ἐγγύθεν ἦλθε φέρων φόρμιγγα λίγειαν
<hom.od 8.262>	Δημοδόκῳ: ὁ δ' ἔπειτα κί' ἐς μέσον: ἀμφὶ δὲ κοῦροι
<hom.od 8.263>	πρωθῆβαι ἵσταντο, δαήμονες ὀρχηθμοῖο,
<hom.od 8.264>	πέπληγον δὲ χορὸν θεῖον ποσίν. αὐτὰρ ̓Οδυσσεὺς
<hom.od 8.265>	μαρμαρυγὰς θηεῖτο ποδῶν,  θαύμαζε δὲ θυμῷ.

<hom.od 8.266>	αὐτὰρ ὁ φορμίζων ἀνεβάλλετο καλὸν ἀείδειν
<hom.od 8.267>	ἀμφ' ̓́Αρεος φιλότητος εὐστεφάνου τ' ̓Αφροδίτης,
<hom.od 8.268>	ὡς τὰ πρῶτα μίγησαν ἐν ̔Ηφαίστοιο δόμοισι
<hom.od 8.269>	λάθρῃ, πολλὰ δ' ἔδωκε, λέχος δ' ᾔσχυνε καὶ εὐνὴν
<hom.od 8.270>	̔Ηφαίστοιο ἄνακτος.  ἄφαρ δέ οἱ ἄγγελος ἦλθεν
<hom.od 8.271>	̔́Ηλιος, ὅ σφ' ἐνόησε μιγαζομένους φιλότητι.
<hom.od 8.272>	̔́Ηφαιστος δ' ὡς οὖν θυμαλγέα μῦθον ἄκουσε,
<hom.od 8.273>	βῆ ῥ' ἴμεν ἐς χαλκεῶνα κακὰ φρεσὶ βυσσοδομεύων,
<hom.od 8.274>	ἐν δ' ἔθετ' ἀκμοθέτῳ μέγαν ἄκμονα, κόπτε δὲ δεσμοὺς
<hom.od 8.275>	ἀρρήκτους ἀλύτους,  ὄφρ' ἔμπεδον αὖθι μένοιεν.
<hom.od 8.276>	αὐτὰρ ἐπεὶ δὴ τεῦξε δόλον κεχολωμένος ̓́Αρει,
<hom.od 8.277>	βῆ ῥ' ἴμεν ἐς θάλαμον, ὅθι οἱ φίλα δέμνι' ἔκειτο,
<hom.od 8.278>	ἀμφὶ δ' ἄρ' ἑρμῖσιν χέε δέσματα κύκλῳ ἁπάντῃ:
<hom.od 8.279>	πολλὰ δὲ καὶ καθύπερθε μελαθρόφιν ἐξεκέχυντο,
<hom.od 8.280>	ἠύτ' ἀράχνια λεπτά,  τά γ' οὔ κέ τις οὐδὲ ἴδοιτο,
<hom.od 8.281>	οὐδὲ θεῶν μακάρων: πέρι γὰρ δολόεντα τέτυκτο.
<hom.od 8.282>	αὐτὰρ ἐπεὶ δὴ πάντα δόλον περὶ δέμνια χεῦεν,
<hom.od 8.283>	εἴσατ' ἴμεν ἐς Λῆμνον, ἐυκτίμενον πτολίεθρον,
<hom.od 8.284>	ἥ οἱ γαιάων πολὺ φιλτάτη ἐστὶν ἁπασέων.
<hom.od 8.285>	οὐδ' ἀλαοσκοπιὴν εἶχε χρυσήνιος ̓́Αρης,
<hom.od 8.286>	ὡς ἴδεν ̔́Ηφαιστον κλυτοτέχνην νόσφι κιόντα:
<hom.od 8.287>	βῆ δ' ἰέναι πρὸς δῶμα περικλυτοῦ ̔Ηφαίστοιο
<hom.od 8.288>	ἰσχανόων φιλότητος ἐυστεφάνου Κυθερείης.
<hom.od 8.289>	ἡ δὲ νέον παρὰ πατρὸς ἐρισθενέος Κρονίωνος
<hom.od 8.290>	ἐρχομένη κατ' ἄρ' ἕζεθ': ὁ δ' εἴσω δώματος ᾔει,
<hom.od 8.291>	ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:

<hom.od 8.292>	“δεῦρο, φίλη, λέκτρονδε τραπείομεν εὐνηθέντες:
<hom.od 8.293>	οὐ γὰρ ἔθ' ̔́Ηφαιστος μεταδήμιος, ἀλλά που ἤδη
<hom.od 8.294>	οἴχεται ἐς Λῆμνον μετὰ Σίντιας ἀγριοφώνους.”

<hom.od 8.295>	ὣς φάτο,  τῇ δ' ἀσπαστὸν ἐείσατο κοιμηθῆναι.
<hom.od 8.296>	τὼ δ' ἐς δέμνια βάντε κατέδραθον: ἀμφὶ δὲ δεσμοὶ
<hom.od 8.297>	τεχνήεντες ἔχυντο πολύφρονος ̔Ηφαίστοιο,
<hom.od 8.298>	οὐδέ τι κινῆσαι μελέων ἦν οὐδ' ἀναεῖραι.
<hom.od 8.299>	καὶ τότε δὴ γίγνωσκον, ὅ τ' οὐκέτι φυκτὰ πέλοντο.
<hom.od 8.300>	ἀγχίμολον δέ σφ' ἦλθε περικλυτὸς ἀμφιγυήεις,
<hom.od 8.301>	αὖτις ὑποστρέψας πρὶν Λήμνου γαῖαν ἱκέσθαι:
<hom.od 8.302>	̓Ηέλιος γάρ οἱ σκοπιὴν ἔχεν εἶπέ τε μῦθον.
<hom.od 8.303>	βῆ δ' ἴμεναι πρὸς δῶμα φίλον τετιημένος ἦτορ:
<hom.od 8.304>	ἔστη δ' ἐν προθύροισι, χόλος δέ μιν ἄγριος ᾕρει:
<hom.od 8.305>	σμερδαλέον δ' ἐβόησε,  γέγωνέ τε πᾶσι θεοῖσιν:

<hom.od 8.306>	“Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,
<hom.od 8.307>	δεῦθ', ἵνα ἔργα γελαστὰ καὶ οὐκ ἐπιεικτὰ ἴδησθε,
<hom.od 8.308>	ὡς ἐμὲ χωλὸν ἐόντα Διὸς θυγάτηρ ̓Αφροδίτη
<hom.od 8.309>	αἰὲν ἀτιμάζει, φιλέει δ' ἀίδηλον ̓́Αρηα,
<hom.od 8.310>	οὕνεχ' ὁ μὲν καλός τε καὶ ἀρτίπος,  αὐτὰρ ἐγώ γε
<hom.od 8.311>	ἠπεδανὸς γενόμην. ἀτὰρ οὔ τί μοι αἴτιος ἄλλος,
<hom.od 8.312>	ἀλλὰ τοκῆε δύω, τὼ μὴ γείνασθαι ὄφελλον.
<hom.od 8.313>	ἀλλ' ὄψεσθ', ἵνα τώ γε καθεύδετον ἐν φιλότητι
<hom.od 8.314>	εἰς ἐμὰ δέμνια βάντες, ἐγὼ δ' ὁρόων ἀκάχημαι.
<hom.od 8.315>	οὐ μέν σφεας ἔτ' ἔολπα μίνυνθά γε κειέμεν οὕτως
<hom.od 8.316>	καὶ μάλα περ φιλέοντε: τάχ' οὐκ ἐθελήσετον ἄμφω
<hom.od 8.317>	εὕδειν: ἀλλά σφωε δόλος καὶ δεσμὸς ἐρύξει,
<hom.od 8.318>	εἰς ὅ κέ μοι μάλα πάντα πατὴρ ἀποδῷσιν ἔεδνα,
<hom.od 8.319>	ὅσσα οἱ ἐγγυάλιξα κυνώπιδος εἵνεκα κούρης,
<hom.od 8.320>	οὕνεκά οἱ καλὴ θυγάτηρ,  ἀτὰρ οὐκ ἐχέθυμος.”

<hom.od 8.321>	ὣς ἔφαθ', οἱ δ' ἀγέροντο θεοὶ ποτὶ χαλκοβατὲς δῶ:
<hom.od 8.322>	ἦλθε Ποσειδάων γαιήοχος, ἦλθ' ἐριούνης
<hom.od 8.323>	̔Ερμείας, ἦλθεν δὲ ἄναξ ἑκάεργος ̓Απόλλων.
<hom.od 8.324>	θηλύτεραι δὲ θεαὶ μένον αἰδοῖ οἴκοι ἑκάστη.
<hom.od 8.325>	ἔσταν δ' ἐν προθύροισι θεοί,  δωτῆρες ἑάων:
<hom.od 8.326>	ἄσβεστος δ' ἄρ' ἐνῶρτο γέλως μακάρεσσι θεοῖσι
<hom.od 8.327>	τέχνας εἰσορόωσι πολύφρονος ̔Ηφαίστοιο.
<hom.od 8.328>	ὧδε δέ τις εἴπεσκεν ἰδὼν ἐς πλησίον ἄλλον:

<hom.od 8.329>	“οὐκ ἀρετᾷ κακὰ ἔργα: κιχάνει τοι βραδὺς ὠκύν,
<hom.od 8.330>	ὡς καὶ νῦν ̔́Ηφαιστος ἐὼν βραδὺς εἷλεν ̓́Αρηα
<hom.od 8.331>	ὠκύτατόν περ ἐόντα θεῶν οἳ ̓́Ολυμπον ἔχουσιν,
<hom.od 8.332>	χωλὸς ἐὼν τέχνῃσι: τὸ καὶ μοιχάγρι' ὀφέλλει.”

<hom.od 8.333>	ὣς οἱ μὲν τοιαῦτα πρὸς ἀλλήλους ἀγόρευον:
<hom.od 8.334>	̔Ερμῆν δὲ προσέειπεν ἄναξ Διὸς υἱὸς ̓Απόλλων:

<hom.od 8.335>	“̔Ερμεία,  Διὸς υἱέ, διάκτορε, δῶτορ ἑάων,
<hom.od 8.336>	ἦ ῥά κεν ἐν δεσμοῖς ἐθέλοις κρατεροῖσι πιεσθεὶς
<hom.od 8.337>	εὕδειν ἐν λέκτροισι παρὰ χρυσέῃ ̓Αφροδίτῃ;”

<hom.od 8.338>	τὸν δ' ἠμείβετ' ἔπειτα διάκτορος ἀργεϊφόντης:
<hom.od 8.339>	“αἲ γὰρ τοῦτο γένοιτο, ἄναξ ἑκατηβόλ' ̓́Απολλον:
<hom.od 8.340>	δεσμοὶ μὲν τρὶς τόσσοι ἀπείρονες ἀμφὶς ἔχοιεν,
<hom.od 8.341>	ὑμεῖς δ' εἰσορόῳτε θεοὶ πᾶσαί τε θέαιναι,
<hom.od 8.342>	αὐτὰρ ἐγὼν εὕδοιμι παρὰ χρυσέῃ ̓Αφροδίτῃ.”

<hom.od 8.343>	ὣς ἔφατ', ἐν δὲ γέλως ὦρτ' ἀθανάτοισι θεοῖσιν.
<hom.od 8.344>	οὐδὲ Ποσειδάωνα γέλως ἔχε, λίσσετο δ' αἰεὶ
<hom.od 8.345>	̔́Ηφαιστον κλυτοεργὸν ὅπως λύσειεν ̓́Αρηα.
<hom.od 8.346>	καί μιν φωνήσας ἔπεα πτερόεντα προσηύδα:

<hom.od 8.347>	“λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις,
<hom.od 8.348>	τίσειν αἴσιμα πάντα μετ' ἀθανάτοισι θεοῖσιν.”

<hom.od 8.349>	τὸν δ' αὖτε προσέειπε περικλυτὸς ἀμφιγυήεις:
<hom.od 8.350>	“μή με,  Ποσείδαον γαιήοχε, ταῦτα κέλευε:
<hom.od 8.351>	δειλαί τοι δειλῶν γε καὶ ἐγγύαι ἐγγυάασθαι.
<hom.od 8.352>	πῶς ἂν ἐγώ σε δέοιμι μετ' ἀθανάτοισι θεοῖσιν,
<hom.od 8.353>	εἴ κεν ̓́Αρης οἴχοιτο χρέος καὶ δεσμὸν ἀλύξας;”

<hom.od 8.354>	τὸν δ' αὖτε προσέειπε Ποσειδάων ἐνοσίχθων:
<hom.od 8.355>	“̔́Ηφαιστ',  εἴ περ γάρ κεν ̓́Αρης χρεῖος ὑπαλύξας
<hom.od 8.356>	οἴχηται φεύγων, αὐτός τοι ἐγὼ τάδε τίσω.”

<hom.od 8.357>	τὸν δ' ἠμείβετ' ἔπειτα περικλυτὸς ἀμφιγυήεις:
<hom.od 8.358>	“οὐκ ἔστ' οὐδὲ ἔοικε τεὸν ἔπος ἀρνήσασθαι.”

<hom.od 8.359>	ὣς εἰπὼν δεσμὸν ἀνίει μένος ̔Ηφαίστοιο.
<hom.od 8.360>	τὼ δ' ἐπεὶ ἐκ δεσμοῖο λύθεν,  κρατεροῦ περ ἐόντος,
<hom.od 8.361>	αὐτίκ' ἀναί̈ξαντε ὁ μὲν Θρῄκηνδε βεβήκει,
<hom.od 8.362>	ἡ δ' ἄρα Κύπρον ἵκανε φιλομμειδὴς ̓Αφροδίτη,
<hom.od 8.363>	ἐς Πάφον: ἔνθα δέ οἱ τέμενος βωμός τε θυήεις.
<hom.od 8.364>	ἔνθα δέ μιν Χάριτες λοῦσαν καὶ χρῖσαν ἐλαίῳ
<hom.od 8.365>	ἀμβρότῳ,  οἷα θεοὺς ἐπενήνοθεν αἰὲν ἐόντας,
<hom.od 8.366>	ἀμφὶ δὲ εἵματα ἕσσαν ἐπήρατα, θαῦμα ἰδέσθαι.

<hom.od 8.367>	ταῦτ' ἄρ' ἀοιδὸς ἄειδε περικλυτός: αὐτὰρ ̓Οδυσσεὺς
<hom.od 8.368>	τέρπετ' ἐνὶ φρεσὶν ᾗσιν ἀκούων ἠδὲ καὶ ἄλλοι
<hom.od 8.369>	Φαίηκες δολιχήρετμοι, ναυσίκλυτοι ἄνδρες.

<hom.od 8.370>	̓Αλκίνοος δ' ̔́Αλιον καὶ Λαοδάμαντα κέλευσεν
<hom.od 8.371>	μουνὰξ ὀρχήσασθαι, ἐπεί σφισιν οὔ τις ἔριζεν.
<hom.od 8.372>	οἱ δ' ἐπεὶ οὖν σφαῖραν καλὴν μετὰ χερσὶν ἕλοντο,
<hom.od 8.373>	πορφυρέην, τήν σφιν Πόλυβος ποίησε δαί̈φρων,
<hom.od 8.374>	τὴν ἕτερος ῥίπτασκε ποτὶ νέφεα σκιόεντα
<hom.od 8.375>	ἰδνωθεὶς ὀπίσω,  ὁ δ' ἀπὸ χθονὸς ὑψός' ἀερθεὶς
<hom.od 8.376>	ῥηιδίως μεθέλεσκε, πάρος ποσὶν οὖδας ἱκέσθαι.
<hom.od 8.377>	αὐτὰρ ἐπεὶ δὴ σφαίρῃ ἀν' ἰθὺν πειρήσαντο,
<hom.od 8.378>	ὠρχείσθην δὴ ἔπειτα ποτὶ χθονὶ πουλυβοτείρῃ
<hom.od 8.379>	ταρφέ' ἀμειβομένω: κοῦροι δ' ἐπελήκεον ἄλλοι
<hom.od 8.380>	ἑστεῶτες κατ' ἀγῶνα,  πολὺς δ' ὑπὸ κόμπος ὀρώρει.

<hom.od 8.381>	δὴ τότ' ἄρ' ̓Αλκίνοον προσεφώνεε δῖος ̓Οδυσσεύς:
<hom.od 8.382>	“̓Αλκίνοε κρεῖον, πάντων ἀριδείκετε λαῶν,
<hom.od 8.383>	ἠμὲν ἀπείλησας βητάρμονας εἶναι ἀρίστους,
<hom.od 8.384>	ἠδ' ἄρ' ἑτοῖμα τέτυκτο: σέβας μ' ἔχει εἰσορόωντα.”

<hom.od 8.385>	ὣς φάτο,  γήθησεν δ' ἱερὸν μένος ̓Αλκινόοιο,
<hom.od 8.386>	αἶψα δὲ Φαιήκεσσι φιληρέτμοισι μετηύδα:

<hom.od 8.387>	“κέκλυτε, Φαιήκων ἡγήτορες ἠδὲ μέδοντες.
<hom.od 8.388>	ὁ ξεῖνος μάλα μοι δοκέει πεπνυμένος εἶναι.
<hom.od 8.389>	ἀλλ' ἄγε οἱ δῶμεν ξεινήιον, ὡς ἐπιεικές.
<hom.od 8.390>	δώδεκα γὰρ κατὰ δῆμον ἀριπρεπέες βασιλῆες
<hom.od 8.391>	ἀρχοὶ κραίνουσι, τρισκαιδέκατος δ' ἐγὼ αὐτός:
<hom.od 8.392>	τῶν οἱ ἕκαστος φᾶρος ἐυπλυνὲς ἠδὲ χιτῶνα
<hom.od 8.393>	καὶ χρυσοῖο τάλαντον ἐνείκατε τιμήεντος.
<hom.od 8.394>	αἶψα δὲ πάντα φέρωμεν ἀολλέα, ὄφρ' ἐνὶ χερσὶν
<hom.od 8.395>	ξεῖνος ἔχων ἐπὶ δόρπον ἴῃ χαίρων ἐνὶ θυμῷ.
<hom.od 8.396>	Εὐρύαλος δέ ἑ αὐτὸν ἀρεσσάσθω ἐπέεσσι
<hom.od 8.397>	καὶ δώρῳ, ἐπεὶ οὔ τι ἔπος κατὰ μοῖραν ἔειπεν.”

<hom.od 8.398>	ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον,
<hom.od 8.399>	δῶρα δ' ἄρ' οἰσέμεναι πρόεσαν κήρυκα ἕκαστος.
<hom.od 8.400>	τὸν δ' αὖτ' Εὐρύαλος ἀπαμείβετο φώνησέν τε:
<hom.od 8.401>	“̓Αλκίνοε κρεῖον, πάντων ἀριδείκετε λαῶν,
<hom.od 8.402>	τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.
<hom.od 8.403>	δώσω οἱ τόδ' ἄορ παγχάλκεον, ᾧ ἔπι κώπη
<hom.od 8.404>	ἀργυρέη, κολεὸν δὲ νεοπρίστου ἐλέφαντος
<hom.od 8.405>	ἀμφιδεδίνηται: πολέος δέ οἱ ἄξιον ἔσται.”

<hom.od 8.406>	ὣς εἰπὼν ἐν χερσὶ τίθει ξίφος ἀργυρόηλον
<hom.od 8.407>	καί μιν φωνήσας ἔπεα πτερόεντα προσηύδα:
<hom.od 8.408>	“χαῖρε, πάτερ ὦ ξεῖνε: ἔπος δ' εἴ πέρ τι βέβακται
<hom.od 8.409>	δεινόν, ἄφαρ τὸ φέροιεν ἀναρπάξασαι ἄελλαι.
<hom.od 8.410>	σοὶ δὲ θεοὶ ἄλοχόν τ' ἰδέειν καὶ πατρίδ' ἱκέσθαι
<hom.od 8.411>	δοῖεν, ἐπεὶ δὴ δηθὰ φίλων ἄπο πήματα πάσχεις.”

<hom.od 8.412>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 8.413>	“καὶ σὺ φίλος μάλα χαῖρε, θεοὶ δέ τοι ὄλβια δοῖεν.
<hom.od 8.414>	μηδέ τι τοι ξίφεός γε ποθὴ μετόπισθε γένοιτο
<hom.od 8.415>	τούτου,  ὃ δή μοι δῶκας ἀρεσσάμενος ἐπέεσσιν.”

<hom.od 8.416>	ἦ ῥα καὶ ἀμφ' ὤμοισι θέτο ξίφος ἀργυρόηλον.
<hom.od 8.417>	δύσετό τ' ἠέλιος, καὶ τῷ κλυτὰ δῶρα παρῆεν.
<hom.od 8.418>	καὶ τά γ' ἐς ̓Αλκινόοιο φέρον κήρυκες ἀγαυοί:
<hom.od 8.419>	δεξάμενοι δ' ἄρα παῖδες ἀμύμονος ̓Αλκινόοιο
<hom.od 8.420>	μητρὶ παρ' αἰδοίῃ ἔθεσαν περικαλλέα δῶρα.
<hom.od 8.421>	τοῖσιν δ' ἡγεμόνευ' ἱερὸν μένος ̓Αλκινόοιο,
<hom.od 8.422>	ἐλθόντες δὲ καθῖζον ἐν ὑψηλοῖσι θρόνοισι.
<hom.od 8.423>	δή ῥα τότ' ̓Αρήτην προσέφη μένος ̓Αλκινόοιο:

<hom.od 8.424>	“δεῦρο, γύναι, φέρε χηλὸν ἀριπρεπέ', ἥ τις ἀρίστη:
<hom.od 8.425>	ἐν δ' αὐτὴ θὲς φᾶρος ἐυπλυνὲς ἠδὲ χιτῶνα.
<hom.od 8.426>	ἀμφὶ δέ οἱ πυρὶ χαλκὸν ἰήνατε, θέρμετε δ' ὕδωρ,
<hom.od 8.427>	ὄφρα λοεσσάμενός τε ἰδών τ' ἐὺ κείμενα πάντα
<hom.od 8.428>	δῶρα, τά οἱ Φαίηκες ἀμύμονες ἐνθάδ' ἔνεικαν,
<hom.od 8.429>	δαιτί τε τέρπηται καὶ ἀοιδῆς ὕμνον ἀκούων.
<hom.od 8.430>	καί οἱ ἐγὼ τόδ' ἄλεισον ἐμὸν περικαλλὲς ὀπάσσω,
<hom.od 8.431>	χρύσεον, ὄφρ' ἐμέθεν μεμνημένος ἤματα πάντα
<hom.od 8.432>	σπένδῃ ἐνὶ μεγάρῳ Διί τ' ἄλλοισίν τε θεοῖσιν.”

<hom.od 8.433>	ὣς ἔφατ', ̓Αρήτη δὲ μετὰ δμῳῇσιν ἔειπεν
<hom.od 8.434>	ἀμφὶ πυρὶ στῆσαι τρίποδα μέγαν ὅττι τάχιστα.
<hom.od 8.435>	αἱ δὲ λοετροχόον τρίποδ' ἵστασαν ἐν πυρὶ κηλέῳ,
<hom.od 8.436>	ἔν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλοῦσαι.
<hom.od 8.437>	γάστρην μὲν τρίποδος πῦρ ἄμφεπε, θέρμετο δ' ὕδωρ:
<hom.od 8.438>	τόφρα δ' ἄρ' ̓Αρήτη ξείνῳ περικαλλέα χηλὸν
<hom.od 8.439>	ἐξέφερεν θαλάμοιο, τίθει δ' ἐνὶ κάλλιμα δῶρα,
<hom.od 8.440>	ἐσθῆτα χρυσόν τε,  τά οἱ Φαίηκες ἔδωκαν:
<hom.od 8.441>	ἐν δ' αὐτὴ φᾶρος θῆκεν καλόν τε χιτῶνα,
<hom.od 8.442>	καί μιν φωνήσας' ἔπεα πτερόεντα προσηύδα:

<hom.od 8.443>	“αὐτὸς νῦν ἴδε πῶμα, θοῶς δ' ἐπὶ δεσμὸν ἴηλον,
<hom.od 8.444>	μή τίς τοι καθ' ὁδὸν δηλήσεται, ὁππότ' ἂν αὖτε
<hom.od 8.445>	εὕδῃσθα γλυκὺν ὕπνον ἰὼν ἐν νηὶ μελαίνῃ.”

<hom.od 8.446>	αὐτὰρ ἐπεὶ τό γ' ἄκουσε πολύτλας δῖος ̓Οδυσσεύς,
<hom.od 8.447>	αὐτίκ' ἐπήρτυε πῶμα, θοῶς δ' ἐπὶ δεσμὸν ἴηλεν
<hom.od 8.448>	ποικίλον, ὅν ποτέ μιν δέδαε φρεσὶ πότνια Κίρκη:
<hom.od 8.449>	αὐτόδιον δ' ἄρα μιν ταμίη λούσασθαι ἀνώγει
<hom.od 8.450>	ἔς ῥ' ἀσάμινθον βάνθ': ὁ δ' ἄρ ἀσπασίως ἴδε θυμῷ
<hom.od 8.451>	θερμὰ λοέτρ', ἐπεὶ οὔ τι κομιζόμενός γε θάμιζεν,
<hom.od 8.452>	ἐπεὶ δὴ λίπε δῶμα Καλυψοῦς ἠυκόμοιο.
<hom.od 8.453>	τόφρα δέ οἱ κομιδή γε θεῷ ὣς ἔμπεδος ἦεν.

<hom.od 8.454>	τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,
<hom.od 8.455>	ἀμφὶ δέ μιν χλαῖναν καλὴν βάλον ἠδὲ χιτῶνα,
<hom.od 8.456>	ἔκ ῥ' ἀσαμίνθου βὰς ἄνδρας μέτα οἰνοποτῆρας
<hom.od 8.457>	ἤιε: Ναυσικάα δὲ θεῶν ἄπο κάλλος ἔχουσα
<hom.od 8.458>	στῆ ῥα παρὰ σταθμὸν τέγεος πύκα ποιητοῖο,
<hom.od 8.459>	θαύμαζεν δ' ̓Οδυσῆα ἐν ὀφθαλμοῖσιν ὁρῶσα,
<hom.od 8.460>	καί μιν φωνήσας' ἔπεα πτερόεντα προσηύδα:

<hom.od 8.461>	“χαῖρε, ξεῖν', ἵνα καί ποτ' ἐὼν ἐν πατρίδι γαίῃ
<hom.od 8.462>	μνήσῃ ἐμεῦ, ὅτι μοι πρώτῃ ζωάγρι' ὀφέλλεις.”

<hom.od 8.463>	τὴν δ' ἀπαμειβόμενος προσέφη πολύμητις ̓Οδυσσεύς.
<hom.od 8.464>	“Ναυσικάα θύγατερ μεγαλήτορος ̓Αλκινόοιο,
<hom.od 8.465>	οὕτω νῦν Ζεὺς θείη,  ἐρίγδουπος πόσις ̔́Ηρης,
<hom.od 8.466>	οἴκαδέ τ' ἐλθέμεναι καὶ νόστιμον ἦμαρ ἰδέσθαι:
<hom.od 8.467>	τῷ κέν τοι καὶ κεῖθι θεῷ ὣς εὐχετοῴμην
<hom.od 8.468>	αἰεὶ ἤματα πάντα: σὺ γάρ μ' ἐβιώσαο, κούρη.”

<hom.od 8.469>	ἦ ῥα καὶ ἐς θρόνον ἷζε παρ' ̓Αλκίνοον βασιλῆα:
<hom.od 8.470>	οἱ δ' ἤδη μοίρας τ' ἔνεμον κερόωντό τε οἶνον.
<hom.od 8.471>	κῆρυξ δ' ἐγγύθεν ἦλθεν ἄγων ἐρίηρον ἀοιδόν,
<hom.od 8.472>	Δημόδοκον λαοῖσι τετιμένον: εἷσε δ' ἄρ' αὐτὸν
<hom.od 8.473>	μέσσῳ δαιτυμόνων, πρὸς κίονα μακρὸν ἐρείσας.
<hom.od 8.474>	δὴ τότε κήρυκα προσέφη πολύμητις ̓Οδυσσεύς,
<hom.od 8.475>	νώτου ἀποπροταμών,  ἐπὶ δὲ πλεῖον ἐλέλειπτο,
<hom.od 8.476>	ἀργιόδοντος ὑός, θαλερὴ δ' ἦν ἀμφὶς ἀλοιφή:

<hom.od 8.477>	“κῆρυξ, τῆ δή, τοῦτο πόρε κρέας, ὄφρα φάγῃσιν,
<hom.od 8.478>	Δημοδόκῳ: καί μιν προσπτύξομαι ἀχνύμενός περ:
<hom.od 8.479>	πᾶσι γὰρ ἀνθρώποισιν ἐπιχθονίοισιν ἀοιδοὶ
<hom.od 8.480>	τιμῆς ἔμμοροί εἰσι καὶ αἰδοῦς,  οὕνεκ' ἄρα σφέας
<hom.od 8.481>	οἴμας μοῦς' ἐδίδαξε, φίλησε δὲ φῦλον ἀοιδῶν.”

<hom.od 8.482>	ὣς ἄρ' ἔφη, κῆρυξ δὲ φέρων ἐν χερσὶν ἔθηκεν
<hom.od 8.483>	ἥρῳ Δημοδόκῳ: ὁ δ' ἐδέξατο, χαῖρε δὲ θυμῷ.
<hom.od 8.484>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom.od 8.485>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 8.486>	δὴ τότε Δημόδοκον προσέφη πολύμητις ̓Οδυσσεύς:

<hom.od 8.487>	“Δημόδοκ', ἔξοχα δή σε βροτῶν αἰνίζομ' ἁπάντων.
<hom.od 8.488>	ἢ σέ γε μοῦς' ἐδίδαξε, Διὸς πάϊς, ἢ σέ γ' ̓Απόλλων:
<hom.od 8.489>	λίην γὰρ κατὰ κόσμον ̓Αχαιῶν οἶτον ἀείδεις,
<hom.od 8.490>	ὅσς' ἔρξαν τ' ἔπαθόν τε καὶ ὅσς' ἐμόγησαν ̓Αχαιοί,
<hom.od 8.491>	ὥς τέ που ἢ αὐτὸς παρεὼν ἢ ἄλλου ἀκούσας.
<hom.od 8.492>	ἀλλ' ἄγε δὴ μετάβηθι καὶ ἵππου κόσμον ἄεισον
<hom.od 8.493>	δουρατέου, τὸν ̓Επειὸς ἐποίησεν σὺν ̓Αθήνῃ,
<hom.od 8.494>	ὅν ποτ' ἐς ἀκρόπολιν δόλον ἤγαγε δῖος ̓Οδυσσεὺς
<hom.od 8.495>	ἀνδρῶν ἐμπλήσας οἵ ῥ' ̓́Ιλιον ἐξαλάπαξαν.
<hom.od 8.496>	αἴ κεν δή μοι ταῦτα κατὰ μοῖραν καταλέξῃς,
<hom.od 8.497>	αὐτίκ' ἐγὼ πᾶσιν μυθήσομαι ἀνθρώποισιν,
<hom.od 8.498>	ὡς ἄρα τοι πρόφρων θεὸς ὤπασε θέσπιν ἀοιδήν.”

<hom.od 8.499>	ὣς φάθ', ὁ δ' ὁρμηθεὶς θεοῦ ἤρχετο, φαῖνε δ' ἀοιδήν,
<hom.od 8.500>	ἔνθεν ἑλὼν ὡς οἱ μὲν ἐυσσέλμων ἐπὶ νηῶν
<hom.od 8.501>	βάντες ἀπέπλειον, πῦρ ἐν κλισίῃσι βαλόντες,
<hom.od 8.502>	̓Αργεῖοι, τοὶ δ' ἤδη ἀγακλυτὸν ἀμφ' ̓Οδυσῆα
<hom.od 8.503>	ἥατ' ἐνὶ Τρώων ἀγορῇ κεκαλυμμένοι ἵππῳ:
<hom.od 8.504>	αὐτοὶ γάρ μιν Τρῶες ἐς ἀκρόπολιν ἐρύσαντο.
<hom.od 8.505>	ὣς ὁ μὲν ἑστήκει,  τοὶ δ' ἄκριτα πόλλ' ἀγόρευον
<hom.od 8.506>	ἥμενοι ἀμφ' αὐτόν: τρίχα δέ σφισιν ἥνδανε βουλή,
<hom.od 8.507>	ἠὲ διαπλῆξαι κοῖλον δόρυ νηλέι χαλκῷ,
<hom.od 8.508>	ἢ κατὰ πετράων βαλέειν ἐρύσαντας ἐπ' ἄκρης,
<hom.od 8.509>	ἢ ἐάαν μέγ' ἄγαλμα θεῶν θελκτήριον εἶναι,
<hom.od 8.510>	τῇ περ δὴ καὶ ἔπειτα τελευτήσεσθαι ἔμελλεν:
<hom.od 8.511>	αἶσα γὰρ ἦν ἀπολέσθαι, ἐπὴν πόλις ἀμφικαλύψῃ
<hom.od 8.512>	δουράτεον μέγαν ἵππον, ὅθ' ἥατο πάντες ἄριστοι
<hom.od 8.513>	̓Αργείων Τρώεσσι φόνον καὶ κῆρα φέροντες.
<hom.od 8.514>	ἤειδεν δ' ὡς ἄστυ διέπραθον υἷες ̓Αχαιῶν
<hom.od 8.515>	ἱππόθεν ἐκχύμενοι,  κοῖλον λόχον ἐκπρολιπόντες.
<hom.od 8.516>	ἄλλον δ' ἄλλῃ ἄειδε πόλιν κεραϊζέμεν αἰπήν,
<hom.od 8.517>	αὐτὰρ ̓Οδυσσῆα προτὶ δώματα Δηιφόβοιο
<hom.od 8.518>	βήμεναι, ἠύτ' ̓́Αρηα σὺν ἀντιθέῳ Μενελάῳ.
<hom.od 8.519>	κεῖθι δὴ αἰνότατον πόλεμον φάτο τολμήσαντα
<hom.od 8.520>	νικῆσαι καὶ ἔπειτα διὰ μεγάθυμον ̓Αθήνην.

<hom.od 8.521>	ταῦτ' ἄρ' ἀοιδὸς ἄειδε περικλυτός: αὐτὰρ ̓Οδυσσεὺς
<hom.od 8.522>	τήκετο, δάκρυ δ' ἔδευεν ὑπὸ βλεφάροισι παρειάς.
<hom.od 8.523>	ὡς δὲ γυνὴ κλαίῃσι φίλον πόσιν ἀμφιπεσοῦσα,
<hom.od 8.524>	ὅς τε ἑῆς πρόσθεν πόλιος λαῶν τε πέσῃσιν,
<hom.od 8.525>	ἄστεϊ καὶ τεκέεσσιν ἀμύνων νηλεὲς ἦμαρ:
<hom.od 8.526>	ἡ μὲν τὸν θνήσκοντα καὶ ἀσπαίροντα ἰδοῦσα
<hom.od 8.527>	ἀμφ' αὐτῷ χυμένη λίγα κωκύει: οἱ δέ τ' ὄπισθε
<hom.od 8.528>	κόπτοντες δούρεσσι μετάφρενον ἠδὲ καὶ ὤμους
<hom.od 8.529>	εἴρερον εἰσανάγουσι, πόνον τ' ἐχέμεν καὶ ὀιζύν:
<hom.od 8.530>	τῆς δ' ἐλεεινοτάτῳ ἄχεϊ φθινύθουσι παρειαί:
<hom.od 8.531>	ὣς ̓Οδυσεὺς ἐλεεινὸν ὑπ' ὀφρύσι δάκρυον εἶβεν.
<hom.od 8.532>	ἔνθ' ἄλλους μὲν πάντας ἐλάνθανε δάκρυα λείβων,
<hom.od 8.533>	̓Αλκίνοος δέ μιν οἶος ἐπεφράσατ' ἠδ' ἐνόησεν,
<hom.od 8.534>	ἥμενος ἄγχ' αὐτοῦ, βαρὺ δὲ στενάχοντος ἄκουσεν.
<hom.od 8.535>	αἶψα δὲ Φαιήκεσσι φιληρέτμοισι μετηύδα:

<hom.od 8.536>	“κέκλυτε, Φαιήκων ἡγήτορες ἠδὲ μέδοντες,
<hom.od 8.537>	Δημόδοκος δ' ἤδη σχεθέτω φόρμιγγα λίγειαν:
<hom.od 8.538>	οὐ γάρ πως πάντεσσι χαριζόμενος τάδ' ἀείδει.
<hom.od 8.539>	ἐξ οὗ δορπέομέν τε καὶ ὤρορε θεῖος ἀοιδός,
<hom.od 8.540>	ἐκ τοῦ δ' οὔ πω παύσατ' ὀιζυροῖο γόοιο
<hom.od 8.541>	ὁ ξεῖνος: μάλα πού μιν ἄχος φρένας ἀμφιβέβηκεν.
<hom.od 8.542>	ἀλλ' ἄγ' ὁ μὲν σχεθέτω, ἵν' ὁμῶς τερπώμεθα πάντες,
<hom.od 8.543>	ξεινοδόκοι καὶ ξεῖνος, ἐπεὶ πολὺ κάλλιον οὕτως:
<hom.od 8.544>	εἵνεκα γὰρ ξείνοιο τάδ' αἰδοίοιο τέτυκται,
<hom.od 8.545>	πομπὴ καὶ φίλα δῶρα,  τά οἱ δίδομεν φιλέοντες.
<hom.od 8.546>	ἀντὶ κασιγνήτου ξεῖνός θ' ἱκέτης τε τέτυκται
<hom.od 8.547>	ἀνέρι, ὅς τ' ὀλίγον περ ἐπιψαύῃ πραπίδεσσι.
<hom.od 8.548>	τῷ νῦν μηδὲ σὺ κεῦθε νοήμασι κερδαλέοισιν
<hom.od 8.549>	ὅττι κέ ς' εἴρωμαι: φάσθαι δέ σε κάλλιόν ἐστιν.
<hom.od 8.550>	εἴπ' ὄνομ' ὅττι σε κεῖθι κάλεον μήτηρ τε πατήρ τε
<hom.od 8.551>	ἄλλοι θ' οἳ κατὰ ἄστυ καὶ οἳ περιναιετάουσιν.
<hom.od 8.552>	οὐ μὲν γάρ τις πάμπαν ἀνώνυμός ἐστ' ἀνθρώπων,
<hom.od 8.553>	οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,
<hom.od 8.554>	ἀλλ' ἐπὶ πᾶσι τίθενται, ἐπεί κε τέκωσι, τοκῆες.
<hom.od 8.555>	εἰπὲ δέ μοι γαῖάν τε: τεὴν δῆμόν τε πόλιν τε,
<hom.od 8.556>	ὄφρα σε τῇ πέμπωσι τιτυσκόμεναι φρεσὶ νῆες:
<hom.od 8.557>	οὐ γὰρ Φαιήκεσσι κυβερνητῆρες ἔασιν,
<hom.od 8.558>	οὐδέ τι πηδάλι' ἔστι, τά τ' ἄλλαι νῆες ἔχουσιν:
<hom.od 8.559>	ἀλλ' αὐταὶ ἴσασι νοήματα καὶ φρένας ἀνδρῶν,
<hom.od 8.560>	καὶ πάντων ἴσασι πόλιας καὶ πίονας ἀγροὺς
<hom.od 8.561>	ἀνθρώπων, καὶ λαῖτμα τάχισθ' ἁλὸς ἐκπερόωσιν
<hom.od 8.562>	ἠέρι καὶ νεφέλῃ κεκαλυμμέναι: οὐδέ ποτέ σφιν
<hom.od 8.563>	οὔτε τι πημανθῆναι ἔπι δέος οὔτ' ἀπολέσθαι.
<hom.od 8.564>	ἀλλὰ τόδ' ὥς ποτε πατρὸς ἐγὼν εἰπόντος ἄκουσα
<hom.od 8.565>	Ναυσιθόου,  ὃς ἔφασκε Ποσειδάων' ἀγάσασθαι
<hom.od 8.566>	ἡμῖν, οὕνεκα πομποὶ ἀπήμονές εἰμεν ἁπάντων.
<hom.od 8.567>	φῆ ποτὲ Φαιήκων ἀνδρῶν ἐυεργέα νῆα
<hom.od 8.568>	ἐκ πομπῆς ἀνιοῦσαν ἐν ἠεροειδέι πόντῳ
<hom.od 8.569>	ῥαισέμεναι, μέγα δ' ἧμιν ὄρος πόλει ἀμφικαλύψειν.
<hom.od 8.570>	ὣς ἀγόρευ' ὁ γέρων: τὰ δέ κεν θεὸς ἢ τελέσειεν
<hom.od 8.571>	ἤ κ' ἀτέλεστ' εἴη, ὥς οἱ φίλον ἔπλετο θυμῷ:
<hom.od 8.572>	ἀλλ' ἄγε μοι τόδε εἰπὲ καὶ ἀτρεκέως κατάλεξον,
<hom.od 8.573>	ὅππῃ ἀπεπλάγχθης τε καὶ ἅς τινας ἵκεο χώρας
<hom.od 8.574>	ἀνθρώπων, αὐτούς τε πόλιάς τ' ἐὺ ναιετοώσας,
<hom.od 8.575>	ἠμὲν ὅσοι χαλεποί τε καὶ ἄγριοι οὐδὲ δίκαιοι,
<hom.od 8.576>	οἵ τε φιλόξεινοι, καί σφιν νόος ἐστὶ θεουδής.
<hom.od 8.577>	εἰπὲ δ' ὅ τι κλαίεις καὶ ὀδύρεαι ἔνδοθι θυμῷ
<hom.od 8.578>	̓Αργείων Δαναῶν ἠδ' ̓Ιλίου οἶτον ἀκούων.
<hom.od 8.579>	τὸν δὲ θεοὶ μὲν τεῦξαν, ἐπεκλώσαντο δ' ὄλεθρον
<hom.od 8.580>	ἀνθρώποις,  ἵνα ᾖσι καὶ ἐσσομένοισιν ἀοιδή.
<hom.od 8.581>	ἦ τίς τοι καὶ πηὸς ἀπέφθιτο ̓Ιλιόθι πρὸ
<hom.od 8.582>	ἐσθλὸς ἐών, γαμβρὸς ἢ πενθερός, οἵ τε μάλιστα
<hom.od 8.583>	κήδιστοι τελέθουσι μεθ' αἷμά τε καὶ γένος αὐτῶν;
<hom.od 8.584>	ἦ τίς που καὶ ἑταῖρος ἀνὴρ κεχαρισμένα εἰδώς,
<hom.od 8.585>	ἐσθλός;  ἐπεὶ οὐ μέν τι κασιγνήτοιο χερείων
<hom.od 8.586>	γίγνεται, ὅς κεν ἑταῖρος ἐὼν πεπνυμένα εἰδῇ.”

