<hom.od 14.1>	αὐτὰρ ὁ ἐκ λιμένος προσέβη τρηχεῖαν ἀταρπὸν
<hom.od 14.2>	χῶρον ἀν' ὑλήεντα δι' ἄκριας, ᾗ οἱ ̓Αθήνη
<hom.od 14.3>	πέφραδε δῖον ὑφορβόν, ὅ οἱ βιότοιο μάλιστα
<hom.od 14.4>	κήδετο οἰκήων, οὓς κτήσατο δῖος ̓Οδυσσεύς.

<hom.od 14.5>	τὸν δ' ἄρ' ἐνὶ προδόμῳ εὗρ' ἥμενον,  ἔνθα οἱ αὐλὴ
<hom.od 14.6>	ὑψηλὴ δέδμητο, περισκέπτῳ ἐνὶ χώρῳ,
<hom.od 14.7>	καλή τε μεγάλη τε, περίδρομος: ἥν ῥα συβώτης
<hom.od 14.8>	αὐτὸς δείμαθ' ὕεσσιν ἀποιχομένοιο ἄνακτος,
<hom.od 14.9>	νόσφιν δεσποίνης καὶ Λαέρταο γέροντος,
<hom.od 14.10>	ῥυτοῖσιν λάεσσι καὶ ἐθρίγκωσεν ἀχέρδῳ:
<hom.od 14.11>	σταυροὺς δ' ἐκτὸς ἔλασσε διαμπερὲς ἔνθα καὶ ἔνθα,
<hom.od 14.12>	πυκνοὺς καὶ θαμέας, τὸ μέλαν δρυὸς ἀμφικεάσσας:
<hom.od 14.13>	ἔντοσθεν δ' αὐλῆς συφεοὺς δυοκαίδεκα ποίει
<hom.od 14.14>	πλησίον ἀλλήλων, εὐνὰς συσίν: ἐν δὲ ἑκάστῳ
<hom.od 14.15>	πεντήκοντα σύες χαμαιευνάδες ἐρχατόωντο,
<hom.od 14.16>	θήλειαι τοκάδες: τοὶ δ' ἄρσενες ἐκτὸς ἴαυον,
<hom.od 14.17>	πολλὸν παυρότεροι: τοὺς γὰρ μινύθεσκον ἔδοντες
<hom.od 14.18>	ἀντίθεοι μνηστῆρες, ἐπεὶ προί̈αλλε συβώτης
<hom.od 14.19>	αἰεὶ ζατρεφέων σιάλων τὸν ἄριστον ἁπάντων:
<hom.od 14.20>	οἱ δὲ τριηκόσιοί τε καὶ ἑξήκοντα πέλοντο.
<hom.od 14.21>	πὰρ δὲ κύνες, θήρεσσιν ἐοικότες αἰὲν ἴαυον
<hom.od 14.22>	τέσσαρες, οὓς ἔθρεψε συβώτης, ὄρχαμος ἀνδρῶν.
<hom.od 14.23>	αὐτὸς δ' ἀμφὶ πόδεσσιν ἑοῖς ἀράρισκε πέδιλα,
<hom.od 14.24>	τάμνων δέρμα βόειον ἐϋχροές: οἱ δὲ δὴ ἄλλοι
<hom.od 14.25>	ᾤχοντ' ἄλλυδις ἄλλος ἅμ' ἀγρομένοισι σύεσσιν,
<hom.od 14.26>	οἱ τρεῖς: τὸν δὲ τέταρτον ἀποπροέηκε πόλινδε
<hom.od 14.27>	σῦν ἀγέμεν μνηστῆρσιν ὑπερφιάλοισιν ἀνάγκῃ,
<hom.od 14.28>	ὄφρ' ἱερεύσαντες κρειῶν κορεσαίατο θυμόν.

<hom.od 14.29>	ἐξαπίνης δ' ̓Οδυσῆα ἴδον κύνες ὑλακόμωροι.
<hom.od 14.30>	οἱ μὲν κεκλήγοντες ἐπέδραμον: αὐτὰρ ̓Οδυσσεὺς
<hom.od 14.31>	ἕζετο κερδοσύνη, σκῆπτρον δέ οἱ ἔκπεσε χειρός.
<hom.od 14.32>	ἔνθα κεν ᾧ πὰρ σταθμῷ ἀεικέλιον πάθεν ἄλγος:
<hom.od 14.33>	ἀλλὰ συβώτης ὦκα ποσὶ κραιπνοῖσι μετασπὼν
<hom.od 14.34>	ἔσσυτ' ἀνὰ πρόθυρον, σκῦτος δέ οἱ ἔκπεσε χειρός.
<hom.od 14.35>	τοὺς μὲν ὁμοκλήσας σεῦεν κύνας ἄλλυδις ἄλλον
<hom.od 14.36>	πυκνῇσιν λιθάδεσσιν: ὁ δὲ προσέειπεν ἄνακτα:

<hom.od 14.37>	“ὦ γέρον, ἦ ὀλίγου σε κύνες διεδηλήσαντο
<hom.od 14.38>	ἐξαπίνης, καί κέν μοι ἐλεγχείην κατέχευας.
<hom.od 14.39>	καὶ δέ μοι ἄλλα θεοὶ δόσαν ἄλγεά τε στοναχάς τε:
<hom.od 14.40>	ἀντιθέου γὰρ ἄνακτος ὀδυρόμενος καὶ ἀχεύων
<hom.od 14.41>	ἧμαι, ἄλλοισιν δὲ σύας σιάλους ἀτιτάλλω
<hom.od 14.42>	ἔδμεναι: αὐτὰρ κεῖνος ἐελδόμενός που ἐδωδῆς
<hom.od 14.43>	πλάζετ' ἐπ' ἀλλοθρόων ἀνδρῶν δῆμόν τε πόλιν τε,
<hom.od 14.44>	εἴ που ἔτι ζώει καὶ ὁρᾷ φάος ἠελίοιο.
<hom.od 14.45>	ἀλλ' ἕπεο,  κλισίηνδ' ἴομεν, γέρον, ὄφρα καὶ αὐτός,
<hom.od 14.46>	σίτου καὶ οἴνοιο κορεσσάμενος κατὰ θυμόν,
<hom.od 14.47>	εἴπῃς ὁππόθεν ἐσσὶ καὶ ὁππόσα κήδε' ἀνέτλης.”

<hom.od 14.48>	ὣς εἰπὼν κλισίηνδ' ἡγήσατο δῖος ὑφορβός,
<hom.od 14.49>	εἷσεν δ' εἰσαγαγών, ῥῶπας δ' ὑπέχευε δασείας,
<hom.od 14.50>	ἐστόρεσεν δ' ἐπὶ δέρμα ἰονθάδος ἀγρίου αἰγός,
<hom.od 14.51>	αὐτοῦ ἐνεύναιον, μέγα καὶ δασύ. χαῖρε δ' ̓Οδυσσεὺς
<hom.od 14.52>	ὅττι μιν ὣς ὑπέδεκτο, ἔπος τ' ἔφατ' ἔκ τ' ὀνόμαζεν:

<hom.od 14.53>	“Ζεύς τοι δοίη, ξεῖνε, καὶ ἀθάνατοι θεοὶ ἄλλοι
<hom.od 14.54>	ὅττι μάλιστ' ἐθέλεις, ὅτι με πρόφρων ὑπέδεξο.”
<hom.od 14.55>	τὸν δ' ἀπαμειβόμενος προσέφης, Εὔμαιε συβῶτα:
<hom.od 14.56>	“ξεῖν', οὔ μοι θέμις ἔστ', οὐδ' εἰ κακίων σέθεν ἔλθοι,
<hom.od 14.57>	ξεῖνον ἀτιμῆσαι: πρὸς γὰρ Διός εἰσιν ἅπαντες
<hom.od 14.58>	ξεῖνοί τε πτωχοί τε: δόσις δ' ὀλίγη τε φίλη τε
<hom.od 14.59>	γίγνεται ἡμετέρη: ἡ γὰρ δμώων δίκη ἐστὶν
<hom.od 14.60>	αἰεὶ δειδιότων,  ὅτ' ἐπικρατέωσιν ἄνακτες
<hom.od 14.61>	οἱ νέοι. ἦ γὰρ τοῦ γε θεοὶ κατὰ νόστον ἔδησαν,
<hom.od 14.62>	ὅς κεν ἔμ' ἐνδυκέως ἐφίλει καὶ κτῆσιν ὄπασσεν,
<hom.od 14.64>	οἶκόν τε κλῆρόν τε πολυμνήστην τε γυναῖκα,
<hom.od 14.63>	οἷά τε ᾧ οἰκῆϊ ἄναξ εὔθυμος ἔδωκεν,
<hom.od 14.65>	ὅς οἱ πολλὰ κάμῃσι,  θεὸς δ' ἐπὶ ἔργον ἀέξῃ,
<hom.od 14.66>	ὡς καὶ ἐμοὶ τόδε ἔργον ἀέξεται, ᾧ ἐπιμίμνω.
<hom.od 14.67>	τῷ κέ με πόλλ' ὤνησεν ἄναξ, εἰ αὐτόθ' ἐγήρα:
<hom.od 14.68>	ἀλλ' ὄλεθ'—ὡς ὤφελλ' ̔Ελένης ἀπὸ φῦλον ὀλέσθαι
<hom.od 14.69>	πρόχνυ, ἐπεὶ πολλῶν ἀνδρῶν ὑπὸ γούνατ' ἔλυσε:
<hom.od 14.70>	καὶ γὰρ κεῖνος ἔβη ̓Αγαμέμνονος εἵνεκα τιμῆς
<hom.od 14.71>	̓́Ιλιον εἰς εὔπωλον, ἵνα Τρώεσσι μάχοιτο.”

<hom.od 14.72>	ὣς εἰπὼν ζωστῆρι θοῶς συνέεργε χιτῶνα,
<hom.od 14.73>	βῆ δ' ἴμεν ἐς συφεούς, ὅθι ἔθνεα ἔρχατο χοίρων.
<hom.od 14.74>	ἔνθεν ἑλὼν δύ' ἔνεικε καὶ ἀμφοτέρους ἱέρευσεν,
<hom.od 14.75>	εὗσέ τε μίστυλλέν τε καὶ ἀμφ' ὀβελοῖσιν ἔπειρεν.
<hom.od 14.76>	ὀπτήσας δ' ἄρα πάντα φέρων παρέθηκ' ̓Οδυσῆϊ
<hom.od 14.77>	θέρμ' αὐτοῖς ὀβελοῖσιν: ὁ δ' ἄλφιτα λευκὰ πάλυνεν:
<hom.od 14.78>	ἐν δ' ἄρα κισσυβίῳ κίρνη μελιηδέα οἶνον,
<hom.od 14.79>	αὐτὸς δ' ἀντίον ἷζεν, ἐποτρύνων δὲ προσηύδα:

<hom.od 14.80>	“ἔσθιε νῦν, ὦ ξεῖνε, τά τε δμώεσσι πάρεστι,
<hom.od 14.81>	χοίρε': ἀτὰρ σιάλους γε σύας μνηστῆρες ἔδουσιν,
<hom.od 14.82>	οὐκ ὄπιδα φρονέοντες ἐνὶ φρεσὶν οὐδ' ἐλεητύν.
<hom.od 14.83>	οὐ μὲν σχέτλια ἔργα θεοὶ μάκαρες φιλέουσιν,
<hom.od 14.84>	ἀλλὰ δίκην τίουσι καὶ αἴσιμα ἔργ' ἀνθρώπων.
<hom.od 14.85>	καὶ μὲν δυσμενέες καὶ ἀνάρσιοι,  οἵ τ' ἐπὶ γαίης
<hom.od 14.86>	ἀλλοτρίης βῶσιν καί σφι Ζεὺς ληί̈δα δώῃ,
<hom.od 14.87>	πλησάμενοι δέ τε νῆας ἔβαν οἶκόνδε νέεσθαι,
<hom.od 14.88>	καὶ μὲν τοῖς ὄπιδος κρατερὸν δέος ἐν φρεσὶ πίπτει.
<hom.od 14.89>	οἵδε δὲ καί τι ἴσασι, θεοῦ δέ τιν' ἔκλυον αὐδήν,
<hom.od 14.90>	κείνου λυγρὸν ὄλεθρον,  ὅτ' οὐκ ἐθέλουσι δικαίως
<hom.od 14.91>	μνᾶσθαι οὐδὲ νέεσθαι ἐπὶ σφέτερ', ἀλλὰ ἕκηλοι
<hom.od 14.92>	κτήματα δαρδάπτουσιν ὑπέρβιον, οὐδ' ἔπι φειδώ.
<hom.od 14.93>	ὅσσαι γὰρ νύκτες τε καὶ ἡμέραι ἐκ Διός εἰσιν,
<hom.od 14.94>	οὔ ποθ' ἓν ἱρεύους' ἱερήϊον, οὐδὲ δύ' οἴω:
<hom.od 14.95>	οἶνον δὲ φθινύθουσιν ὑπέρβιον ἐξαφύοντες.
<hom.od 14.96>	ἦ γάρ οἱ ζωή γ' ἦν ἄσπετος: οὔ τινι τόσση
<hom.od 14.97>	ἀνδρῶν ἡρώων, οὔτ' ἠπείροιο μελαίνης
<hom.od 14.98>	οὔτ' αὐτῆς ̓Ιθάκης: οὐδὲ ξυνεείκοσι φωτῶν
<hom.od 14.99>	ἔστ' ἄφενος τοσσοῦτον: ἐγὼ δέ κέ τοι καταλέξω.
<hom.od 14.100>	δώδεκ' ἐν ἠπείρῳ ἀγέλαι: τόσα πώεα οἰῶν,
<hom.od 14.101>	τόσσα συῶν συβόσια, τός' αἰπόλια πλατέ' αἰγῶν
<hom.od 14.102>	βόσκουσι ξεῖνοί τε καὶ αὐτοῦ βώτορες ἄνδρες.
<hom.od 14.103>	ἐνθάδε δ' αἰπόλια πλατέ' αἰγῶν ἕνδεκα πάντα
<hom.od 14.104>	ἐσχατιῇ βόσκοντ', ἐπὶ δ' ἀνέρες ἐσθλοὶ ὄρονται.
<hom.od 14.105>	τῶν αἰεί σφιν ἕκαστος ἐπ' ἤματι μῆλον ἀγινεῖ,
<hom.od 14.106>	ζατρεφέων αἰγῶν ὅς τις φαίνηται ἄριστος.
<hom.od 14.107>	αὐτὰρ ἐγὼ σῦς τάσδε φυλάσσω τε ῥύομαί τε,
<hom.od 14.108>	καί σφι συῶν τὸν ἄριστον ἐὺ̈ κρίνας ἀποπέμπω.”

<hom.od 14.109>	ὣς φάθ', ὁ δ' ἐνδυκέως κρέα τ' ἤσθιε πῖνέ τε οἶνον
<hom.od 14.110>	ἁρπαλέως ἀκέων,  κακὰ δὲ μνηστῆρσι φύτευεν.
<hom.od 14.111>	αὐτὰρ ἐπεὶ δείπνησε καὶ ἤραρε θυμὸν ἐδωδῇ,
<hom.od 14.112>	καί οἱ πλησάμενος δῶκε σκύφον, ᾧ περ ἔπινεν,
<hom.od 14.113>	οἴνου ἐνίπλειον: ὁ δ' ἐδέξατο, χαῖρε δὲ θυμῷ,
<hom.od 14.114>	καί μιν φωνήσας ἔπεα πτερόεντα προσηύδα:

<hom.od 14.115>	“ὦ φίλε,  τίς γάρ σε πρίατο κτεάτεσσιν ἑοῖσιν,
<hom.od 14.116>	ὧδε μάλ' ἀφνειὸς καὶ καρτερὸς ὡς ἀγορεύεις;
<hom.od 14.117>	φῆς δ' αὐτὸν φθίσθαι ̓Αγαμέμνονος εἵνεκα τιμῆς.
<hom.od 14.118>	εἰπέ μοι, αἴ κέ ποθι γνώω τοιοῦτον ἐόντα.
<hom.od 14.119>	Ζεὺς γάρ που τό γε οἶδε καὶ ἀθάνατοι θεοὶ ἄλλοι,
<hom.od 14.120>	εἴ κέ μιν ἀγγείλαιμι ἰδών: ἐπὶ πολλὰ δ' ἀλήθην.”

<hom.od 14.121>	τὸν δ' ἠμείβετ' ἔπειτα συβώτης, ὄρχαμος ἀνδρῶν:
<hom.od 14.122>	“ὦ γέρον, οὔ τις κεῖνον ἀνὴρ ἀλαλήμενος ἐλθὼν
<hom.od 14.123>	ἀγγέλλων πείσειε γυναῖκά τε καὶ φίλον υἱόν,
<hom.od 14.124>	ἀλλ' ἄλλως κομιδῆς κεχρημένοι ἄνδρες ἀλῆται
<hom.od 14.125>	ψεύδοντ',  οὐδ' ἐθέλουσιν ἀληθέα μυθήσασθαι.
<hom.od 14.126>	ὃς δέ κ' ἀλητεύων ̓Ιθάκης ἐς δῆμον ἵκηται,
<hom.od 14.127>	ἐλθὼν ἐς δέσποιναν ἐμὴν ἀπατήλια βάζει:
<hom.od 14.128>	ἡ δ' εὖ δεξαμένη φιλέει καὶ ἕκαστα μεταλλᾷ,
<hom.od 14.129>	καί οἱ ὀδυρομένῃ βλεφάρων ἄπο δάκρυα πίπτει,
<hom.od 14.130>	ἣ θέμις ἐστὶ γυναικός,  ἐπὴν πόσις ἄλλοθ' ὄληται.
<hom.od 14.131>	αἶψά κε καὶ σύ, γεραιέ, ἔπος παρατεκτήναιο.
<hom.od 14.132>	εἴ τίς τοι χλαῖνάν τε χιτῶνά τε εἵματα δοίη.
<hom.od 14.133>	τοῦ δ' ἤδη μέλλουσι κύνες ταχέες τ' οἰωνοὶ
<hom.od 14.134>	ῥινὸν ἀπ' ὀστεόφιν ἐρύσαι, ψυχὴ δὲ λέλοιπεν:
<hom.od 14.135>	ἢ τόν γ' ἐν πόντῳ φάγον ἰχθύες,  ὀστέα δ' αὐτοῦ
<hom.od 14.136>	κεῖται ἐπ' ἠπείρου ψαμάθῳ εἰλυμένα πολλῇ.
<hom.od 14.137>	ὣς ὁ μὲν ἔνθ' ἀπόλωλε, φίλοισι δὲ κήδε' ὀπίσσω
<hom.od 14.138>	πᾶσιν, ἐμοὶ δὲ μάλιστα, τετεύχαται: οὐ γὰρ ἔτ' ἄλλον
<hom.od 14.139>	ἤπιον ὧδε ἄνακτα κιχήσομαι, ὁππός' ἐπέλθω,
<hom.od 14.140>	οὐδ' εἴ κεν πατρὸς καὶ μητέρος αὖτις ἵκωμαι
<hom.od 14.141>	οἶκον, ὅθι πρῶτον γενόμην καί μ' ἔτρεφον αὐτοί.
<hom.od 14.142>	οὐδέ νυ τῶν ἔτι τόσσον ὀδύρομαι, ἱέμενός περ
<hom.od 14.143>	ὀφθαλμοῖσιν ἰδέσθαι ἐὼν ἐν πατρίδι γαίῃ:
<hom.od 14.144>	ἀλλά μ' ̓Οδυσσῆος πόθος αἴνυται οἰχομένοιο.
<hom.od 14.145>	τὸν μὲν ἐγών,  ὦ ξεῖνε, καὶ οὐ παρεόντ' ὀνομάζειν
<hom.od 14.146>	αἰδέομαι: πέρι γάρ μ' ἐφίλει καὶ κήδετο θυμῷ:
<hom.od 14.147>	ἀλλά μιν ἠθεῖον καλέω καὶ νόσφιν ἐόντα.”

<hom.od 14.148>	τὸν δ' αὖτε προσέειπε πολύτλας δῖος ̓Οδυσσεύς:
<hom.od 14.149>	“ὦ φίλ', ἐπειδὴ πάμπαν ἀναίνεαι, οὐδ' ἔτι φῇσθα
<hom.od 14.150>	κεῖνον ἐλεύσεσθαι,  θυμὸς δέ τοι αἰὲν ἄπιστος:
<hom.od 14.151>	ἀλλ' ἐγὼ οὐκ αὔτως μυθήσομαι, ἀλλὰ σὺν ὅρκῳ,
<hom.od 14.152>	ὡς νεῖται ̓Οδυσεύς: εὐαγγέλιον δέ μοι ἔστω
<hom.od 14.153>	αὐτίκ', ἐπεί κεν κεῖνος ἰὼν τὰ ἃ δώμαθ' ἵκηται:
<hom.od 14.154>	ἕσσαι με χλαῖνάν τε χιτῶνά τε, εἵματα καλά:
<hom.od 14.155>	πρὶν δέ κε, καὶ μάλα περ κεχρημένος, οὔ τι δεχοίμην.
<hom.od 14.156>	ἐχθρὸς γάρ μοι κεῖνος ὁμῶς ̓Αί̈δαο πύλῃσι
<hom.od 14.157>	γίγνεται, ὃς πενίῃ εἴκων ἀπατήλια βάζει.
<hom.od 14.158>	ἴστω νῦν Ζεὺς πρῶτα θεῶν, ξενίη τε τράπεζα,
<hom.od 14.159>	ἱστίη τ' ̓Οδυσῆος ἀμύμονος, ἣν ἀφικάνω:
<hom.od 14.160>	ἦ μέν τοι τάδε πάντα τελείεται ὡς ἀγορεύω.
<hom.od 14.161>	τοῦδ' αὐτοῦ λυκάβαντος ἐλεύσεται ἐνθάδ' ̓Οδυσσεύς.
<hom.od 14.162>	τοῦ μὲν φθίνοντος μηνός, τοῦ δ' ἱσταμένοιο,
<hom.od 14.163>	οἴκαδε νοστήσει, καὶ τίσεται ὅς τις ἐκείνου
<hom.od 14.164>	ἐνθάδ' ἀτιμάζει ἄλοχον καὶ φαίδιμον υἱόν.”

<hom.od 14.165>	τὸν δ' ἀπαμειβόμενος προσέφης,  Εὔμαιε συβῶτα:
<hom.od 14.166>	“ὦ γέρον, οὔτ' ἄρ' ἐγὼν εὐαγγέλιον τόδε τίσω,
<hom.od 14.167>	οὔτ' ̓Οδυσεὺς ἔτι οἶκον ἐλεύσεται: ἀλλὰ ἕκηλος
<hom.od 14.168>	πῖνε, καὶ ἄλλα παρὲξ μεμνώμεθα, μηδέ με τούτων
<hom.od 14.169>	μίμνησκ': ἦ γὰρ θυμὸς ἐνὶ στήθεσσιν ἐμοῖσιν
<hom.od 14.170>	ἄχνυται,  ὁππότε τις μνήσῃ κεδνοῖο ἄνακτος.
<hom.od 14.171>	ἀλλ' ἦ τοι ὅρκον μὲν ἐάσομεν, αὐτὰρ ̓Οδυσσεὺς
<hom.od 14.172>	ἔλθοι ὅπως μιν ἐγώ γ' ἐθέλω καὶ Πηνελόπεια
<hom.od 14.173>	Λαέρτης θ' ὁ γέρων καὶ Τηλέμαχος θεοειδής.
<hom.od 14.174>	νῦν αὖ παιδὸς ἄλαστον ὀδύρομαι, ὃν τέκ' ̓Οδυσσεύς,
<hom.od 14.175>	Τηλεμάχου: τὸν ἐπεὶ θρέψαν θεοὶ ἔρνεϊ ἶσον,
<hom.od 14.176>	καί μιν ἔφην ἔσσεσθαι ἐν ἀνδράσιν οὔ τι χέρηα
<hom.od 14.177>	πατρὸς ἑοῖο φίλοιο, δέμας καὶ εἶδος ἀγητόν,
<hom.od 14.178>	τὸν δέ τις ἀθανάτων βλάψε φρένας ἔνδον ἐί̈σας
<hom.od 14.179>	ἠέ τις ἀνθρώπων: ὁ δ' ἔβη μετὰ πατρὸς ἀκουὴν
<hom.od 14.180>	ἐς Πύλον ἠγαθέην: τὸν δὲ μνηστῆρες ἀγαυοὶ
<hom.od 14.181>	οἴκαδ' ἰόντα λοχῶσιν, ὅπως ἀπὸ φῦλον ὄληται
<hom.od 14.182>	νώνυμον ἐξ ̓Ιθάκης ̓Αρκεισίου ἀντιθέοιο.
<hom.od 14.183>	ἀλλ' ἦ τοι κεῖνον μὲν ἐάσομεν, ἤ κεν ἁλώῃ
<hom.od 14.184>	ἦ κε φύγῃ καί κέν οἱ ὑπέρσχῃ χεῖρα Κρονίων.
<hom.od 14.185>	ἀλλ' ἄγε μοι σύ,  γεραιέ, τὰ ς' αὐτοῦ κήδε' ἐνίσπες
<hom.od 14.186>	καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:
<hom.od 14.187>	τίς πόθεν εἶς ἀνδρῶν; πόθι τοι πόλις ἠδὲ τοκῆες;
<hom.od 14.188>	ὁπποίης τ' ἐπὶ νηὸς ἀφίκεο: πῶς δέ σε ναῦται
<hom.od 14.189>	ἤγαγον εἰς ̓Ιθάκην; τίνες ἔμμεναι εὐχετόωντο;
<hom.od 14.190>	οὐ μὲν γάρ τί σε πεζὸν ὀί̈ομαι ἐνθάδ' ἱκέσθαι.”

<hom.od 14.191>	τὸν δ' ἀπαμειβόμενος προσέφη πολύμητις ̓Οδυσσεύς
<hom.od 14.192>	“τοιγὰρ ἐγώ τοι ταῦτα μάλ' ἀτρεκέως ἀγορεύσω.
<hom.od 14.193>	εἴη μὲν νῦν νῶϊν ἐπὶ χρόνον ἠμὲν ἐδωδὴ
<hom.od 14.194>	ἠδὲ μέθυ γλυκερὸν κλισίης ἔντοσθεν ἐοῦσι,
<hom.od 14.195>	δαίνυσθαι ἀκέοντ',  ἄλλοι δ' ἐπὶ ἔργον ἕποιεν:
<hom.od 14.196>	ῥηϊδίως κεν ἔπειτα καὶ εἰς ἐνιαυτὸν ἅπαντα
<hom.od 14.197>	οὔ τι διαπρήξαιμι λέγων ἐμὰ κήδεα θυμοῦ,
<hom.od 14.198>	ὅσσα γε δὴ ξύμπαντα θεῶν ἰότητι μόγησα.

<hom.od 14.199>	“ἐκ μὲν Κρητάων γένος εὔχομαι εὐρειάων,
<hom.od 14.200>	ἀνέρος ἀφνειοῖο πάϊς: πολλοὶ δὲ καὶ ἄλλοι
<hom.od 14.201>	υἱέες ἐν μεγάρῳ ἠμὲν τράφεν ἠδ' ἐγένοντο
<hom.od 14.202>	γνήσιοι ἐξ ἀλόχου: ἐμὲ δ' ὠνητὴ τέκε μήτηρ
<hom.od 14.203>	παλλακίς, ἀλλά με ἶσον ἰθαιγενέεσσιν ἐτίμα
<hom.od 14.204>	Κάστωρ ̔Υλακίδης, τοῦ ἐγὼ γένος εὔχομαι εἶναι
<hom.od 14.205>	ὃς τότ' ἐνὶ Κρήτεσσι θεὸς ὣς τίετο δήμῳ
<hom.od 14.206>	ὄλβῳ τε πλούτῳ τε καὶ υἱάσι κυδαλίμοισιν.
<hom.od 14.207>	ἀλλ' ἦ τοι τὸν κῆρες ἔβαν θανάτοιο φέρουσαι
<hom.od 14.208>	εἰς ̓Αί̈δαο δόμους: τοὶ δὲ ζωὴν ἐδύσαντο
<hom.od 14.209>	παῖδες ὑπέρθυμοι καὶ ἐπὶ κλήρους ἐβάλοντο,
<hom.od 14.210>	αὐτὰρ ἐμοὶ μάλα παῦρα δόσαν καὶ οἰκί' ἔνειμαν.
<hom.od 14.211>	ἠγαγόμην δὲ γυναῖκα πολυκλήρων ἀνθρώπων
<hom.od 14.212>	εἵνεκ' ἐμῆς ἀρετῆς, ἐπεὶ οὐκ ἀποφώλιος ἦα
<hom.od 14.213>	οὐδὲ φυγοπτόλεμος: νῦν δ' ἤδη πάντα λέλοιπεν
<hom.od 14.214>	ἀλλ' ἔμπης καλάμην γέ ς' ὀί̈ομαι εἰσορόωντα
<hom.od 14.215>	γιγνώσκειν: ἦ γάρ με δύη ἔχει ἤλιθα πολλή.
<hom.od 14.216>	ἦ μὲν δὴ θάρσος μοι ̓́Αρης τ' ἔδοσαν καὶ ̓Αθήνη
<hom.od 14.217>	καὶ ῥηξηνορίην: ὁπότε κρίνοιμι λόχονδε
<hom.od 14.218>	ἄνδρας ἀριστῆας, κακὰ δυσμενέεσσι φυτεύων,
<hom.od 14.219>	οὔ ποτέ μοι θάνατον προτιόσσετο θυμὸς ἀγήνωρ,
<hom.od 14.220>	ἀλλὰ πολὺ πρώτιστος ἐπάλμενος ἔγχει ἕλεσκον
<hom.od 14.221>	ἀνδρῶν δυσμενέων ὅ τέ μοι εἴξειε πόδεσσιν.
<hom.od 14.222>	τοῖος ἔα ἐν πολέμῳ: ἔργον δέ μοι οὐ φίλον ἔσκεν
<hom.od 14.223>	οὐδ' οἰκωφελίη, ἥ τε τρέφει ἀγλαὰ τέκνα,
<hom.od 14.224>	ἀλλά μοι αἰεὶ νῆες ἐπήρετμοι φίλαι ἦσαν
<hom.od 14.225>	καὶ πόλεμοι καὶ ἄκοντες ἐύ̈ξεστοι καὶ ὀϊστοί,
<hom.od 14.226>	λυγρά, τά τ' ἄλλοισίν γε καταριγηλὰ πέλονται.
<hom.od 14.227>	αὐτὰρ ἐμοὶ τὰ φίλ' ἔσκε τά που θεὸς ἐν φρεσὶ θῆκεν:
<hom.od 14.228>	ἄλλος γάρ τ' ἄλλοισιν ἀνὴρ ἐπιτέρπεται ἔργοις.
<hom.od 14.229>	πρὶν μὲν γὰρ Τροίης ἐπιβήμεναι υἷας ̓Αχαιῶν
<hom.od 14.230>	εἰνάκις ἀνδράσιν ἦρξα καὶ ὠκυπόροισι νέεσσιν
<hom.od 14.231>	ἄνδρας ἐς ἀλλοδαπούς, καί μοι μάλα τύγχανε πολλά.
<hom.od 14.232>	τῶν ἐξαιρεύμην μενοεικέα, πολλὰ δ' ὀπίσσω
<hom.od 14.233>	λάγχανον: αἶψα δὲ οἶκος ὀφέλλετο, καί ῥα ἔπειτα
<hom.od 14.234>	δεινός τ' αἰδοῖός τε μετὰ Κρήτεσσι τετύγμην.
<hom.od 14.235>	“ἀλλ' ὅτε δὴ τήν γε στυγερὴν ὁδὸν εὐρύοπα Ζεὺς
<hom.od 14.236>	ἐφράσαθ', ἣ πολλῶν ἀνδρῶν ὑπὸ γούνατ' ἔλυσε,
<hom.od 14.237>	δὴ τότ' ἔμ' ἤνωγον καὶ ἀγακλυτὸν ̓Ιδομενῆα
<hom.od 14.238>	νήεσς' ἡγήσασθαι ἐς ̓́Ιλιον: οὐδέ τι μῆχος
<hom.od 14.239>	ἦεν ἀνήνασθαι, χαλεπὴ δ' ἔχε δήμου φῆμις.
<hom.od 14.240>	ἔνθα μὲν εἰνάετες πολεμίζομεν υἷες ̓Αχαιῶν,
<hom.od 14.241>	τῷ δεκάτῳ δὲ πόλιν Πριάμου πέρσαντες ἔβημεν
<hom.od 14.242>	οἴκαδε σὺν νήεσσι, θεὸς δ' ἐκέδασσεν ̓Αχαιούς.
<hom.od 14.243>	αὐτὰρ ἐμοὶ δειλῷ κακὰ μήδετο μητίετα Ζεύς:
<hom.od 14.244>	μῆνα γὰρ οἶον ἔμεινα τεταρπόμενος τεκέεσσιν
<hom.od 14.245>	κουριδίῃ τ' ἀλόχῳ καὶ κτήμασιν: αὐτὰρ ἔπειτα
<hom.od 14.246>	Αἴγυπτόνδε με θυμὸς ἀνώγει ναυτίλλεσθαι,
<hom.od 14.247>	νῆας ἐὺ̈ στείλαντα σὺν ἀντιθέοις ἑτάροισιν.
<hom.od 14.248>	ἐννέα νῆας στεῖλα, θοῶς δ' ἐσαγείρατο λαός.
<hom.od 14.249>	ἑξῆμαρ μὲν ἔπειτα ἐμοὶ ἐρίηρες ἑταῖροι
<hom.od 14.250>	δαίνυντ': αὐτὰρ ἐγὼν ἱερήϊα πολλὰ παρεῖχον
<hom.od 14.251>	θεοῖσίν τε ῥέζειν αὐτοῖσί τε δαῖτα πένεσθαι.
<hom.od 14.252>	ἑβδομάτῃ δ' ἀναβάντες ἀπὸ Κρήτης εὐρείης
<hom.od 14.253>	ἐπλέομεν Βορέῃ ἀνέμῳ ἀκραέϊ καλῷ
<hom.od 14.254>	ῥηϊδίως, ὡς εἴ τε κατὰ ῥόον: οὐδέ τις οὖν μοι
<hom.od 14.255>	νηῶν πημάνθη,  ἀλλ' ἀσκηθέες καὶ ἄνουσοι
<hom.od 14.256>	ἥμεθα, τὰς δ' ἄνεμός τε κυβερνῆταί τ' ἴθυνον.

<hom.od 14.257>	“πεμπταῖοι δ' Αἴγυπτον ἐϋρρείτην ἱκόμεσθα,
<hom.od 14.258>	στῆσα δ' ἐν Αἰγύπτῳ ποταμῷ νέας ἀμφιελίσσας.
<hom.od 14.259>	ἔνθ' ἦ τοι μὲν ἐγὼ κελόμην ἐρίηρας ἑταίρους
<hom.od 14.260>	αὐτοῦ πὰρ νήεσσι μένειν καὶ νῆας ἔρυσθαι,
<hom.od 14.261>	ὀπτῆρας δὲ κατὰ σκοπιὰς ὤτρυνα νέεσθαι:
<hom.od 14.262>	οἱ δ' ὕβρει εἴξαντες, ἐπισπόμενοι μένεϊ σφῷ,
<hom.od 14.263>	αἶψα μάλ' Αἰγυπτίων ἀνδρῶν περικαλλέας ἀγροὺς
<hom.od 14.264>	πόρθεον, ἐκ δὲ γυναῖκας ἄγον καὶ νήπια τέκνα,
<hom.od 14.265>	αὐτούς τ' ἔκτεινον: τάχα δ' ἐς πόλιν ἵκετ' ἀϋτή.
<hom.od 14.266>	οἱ δὲ βοῆς ἀί̈οντες ἅμ' ἠοῖ φαινομένηφιν
<hom.od 14.267>	ἦλθον: πλῆτο δὲ πᾶν πεδίον πεζῶν τε καὶ ἵππων
<hom.od 14.268>	χαλκοῦ τε στεροπῆς: ἐν δὲ Ζεὺς τερπικέραυνος
<hom.od 14.269>	φύζαν ἐμοῖς ἑτάροισι κακὴν βάλεν, οὐδέ τις ἔτλη
<hom.od 14.270>	μεῖναι ἐναντίβιον: περὶ γὰρ κακὰ πάντοθεν ἔστη.
<hom.od 14.271>	ἔνθ' ἡμέων πολλοὺς μὲν ἀπέκτανον ὀξέϊ χαλκῷ,
<hom.od 14.272>	τοὺς δ' ἄναγον ζωούς, σφίσιν ἐργάζεσθαι ἀνάγκῃ.
<hom.od 14.273>	αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα
<hom.od 14.274>	ποίης'—ὡς ὄφελον θανέειν καὶ πότμον ἐπισπεῖν
<hom.od 14.275>	αὐτοῦ ἐν Αἰγύπτῳ: ἔτι γάρ νύ με πῆμ' ὑπέδεκτο—
<hom.od 14.276>	αὐτίκ' ἀπὸ κρατὸς κυνέην εὔτυκτον ἔθηκα
<hom.od 14.277>	καὶ σάκος ὤμοιϊν, δόρυ δ' ἔκβαλον ἔκτοσε χειρός:
<hom.od 14.278>	αὐτὰρ ἐγὼ βασιλῆος ἐναντίον ἤλυθον ἵππων
<hom.od 14.279>	καὶ κύσα γούναθ' ἑλών: ὁδ' ἐρύσατο καί μ' ἐλέησεν,
<hom.od 14.280>	ἐς δίφρον δέ μ' ἕσας ἄγεν οἴκαδε δάκρυ χέοντα.
<hom.od 14.281>	ἦ μέν μοι μάλα πολλοὶ ἐπήϊσσον μελίῃσιν,
<hom.od 14.282>	ἱέμενοι κτεῖναι—δὴ γὰρ κεχολώατο λίην—
<hom.od 14.283>	ἀλλ' ἀπὸ κεῖνος ἔρυκε, Διὸς δ' ὠπίζετο μῆνιν
<hom.od 14.284>	ξεινίου, ὅς τε μάλιστα νεμεσσᾶται κακὰ ἔργα.

<hom.od 14.285>	“ἔνθα μὲν ἑπτάετες μένον αὐτόθι,  πολλὰ δ' ἄγειρα
<hom.od 14.286>	χρήματ' ἀν' Αἰγυπτίους ἄνδρας: δίδοσαν γὰρ ἅπαντες.
<hom.od 14.287>	ἀλλ' ὅτε δὴ ὄγδοόν μοι ἐπιπλόμενον ἔτος ἦλθεν,
<hom.od 14.288>	δὴ τότε Φοῖνιξ ἦλθεν ἀνὴρ ἀπατήλια εἰδώς,
<hom.od 14.289>	τρώκτης, ὃς δὴ πολλὰ κάκ' ἀνθρώποισιν ἐώργει:
<hom.od 14.290>	ὅς μ' ἄγε παρπεπιθὼν ᾗσι φρεσίν,  ὄφρ' ἱκόμεσθα
<hom.od 14.291>	Φοινίκην, ὅθι τοῦ γε δόμοι καὶ κτήματ' ἔκειτο.
<hom.od 14.292>	ἔνθα παρ' αὐτῷ μεῖνα τελεσφόρον εἰς ἐνιαυτόν.
<hom.od 14.293>	ἀλλ' ὅτε δὴ μῆνές τε καὶ ἡμέραι ἐξετελεῦντο
<hom.od 14.294>	ἄψ περιτελλομένου ἔτεος καὶ ἐπήλυθον ὧραι,
<hom.od 14.295>	ἐς Λιβύην μ' ἐπὶ νηὸς ἐέσσατο ποντοπόροιο
<hom.od 14.296>	ψεύδεα βουλεύσας, ἵνα οἱ σὺν φόρτον ἄγοιμι,
<hom.od 14.297>	κεῖθι δέ μ' ὡς περάσειε καὶ ἄσπετον ὦνον ἕλοιτο.
<hom.od 14.298>	τῷ ἑπόμην ἐπὶ νηός, ὀϊόμενός περ, ἀνάγκῃ.
<hom.od 14.299>	ἡ δ' ἔθεεν Βορέῃ ἀνέμῳ ἀκραέϊ καλῷ,
<hom.od 14.300>	μέσσον ὑπὲρ Κρήτης: Ζεὺς δέ σφισι μήδετ' ὄλεθρον.
<hom.od 14.301>	ἀλλ' ὅτε δὴ Κρήτην μὲν ἐλείπομεν, οὐδέ τις ἄλλη
<hom.od 14.302>	φαίνετο γαιάων, ἀλλ' οὐρανὸς ἠδὲ θάλασσα,
<hom.od 14.303>	δὴ τότε κυανέην νεφέλην ἔστησε Κρονίων
<hom.od 14.304>	νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.
<hom.od 14.305>	Ζεὺς δ' ἄμυδις βρόντησε καὶ ἔμβαλε νηὶ̈ κεραυνόν:
<hom.od 14.306>	ἡ δ' ἐλελίχθη πᾶσα Διὸς πληγεῖσα κεραυνῷ,
<hom.od 14.307>	ἐν δὲ θεείου πλῆτο: πέσον δ' ἐκ νηὸς ἅπαντες.
<hom.od 14.308>	οἱ δὲ κορώνῃσιν ἴκελοι περὶ νῆα μέλαιναν
<hom.od 14.309>	κύμασιν ἐμφορέοντο: θεὸς δ' ἀποαίνυτο νόστον.
<hom.od 14.310>	αὐτὰρ ἐμοὶ Ζεὺς αὐτός,  ἔχοντί περ ἄλγεα θυμῷ,
<hom.od 14.311>	ἱστὸν ἀμαιμάκετον νηὸς κυανοπρῴροιο
<hom.od 14.312>	ἐν χείρεσσιν ἔθηκεν, ὅπως ἔτι πῆμα φύγοιμι.
<hom.od 14.313>	τῷ ῥα περιπλεχθεὶς φερόμην ὀλοοῖς ἀνέμοισιν.
<hom.od 14.314>	ἐννῆμαρ φερόμην, δεκάτῃ δέ με νυκτὶ μελαίνῃ
<hom.od 14.315>	γαίῃ Θεσπρωτῶν πέλασεν μέγα κῦμα κυλίνδον.
<hom.od 14.316>	ἔνθα με Θεσπρωτῶν βασιλεὺς ἐκομίσσατο Φείδων
<hom.od 14.317>	ἥρως ἀπριάτην: τοῦ γὰρ φίλος υἱὸς ἐπελθὼν
<hom.od 14.318>	αἴθρῳ καὶ καμάτῳ δεδμημένον ἦγεν ἐς οἶκον,
<hom.od 14.319>	χειρὸς ἀναστήσας, ὄφρ' ἵκετο δώματα πατρός:
<hom.od 14.320>	ἀμφὶ δέ με χλαῖνάν τε χιτῶνά τε εἵματα ἕσσεν.

<hom.od 14.321>	“ἔνθ' ̓Οδυσῆος ἐγὼ πυθόμην: κεῖνος γὰρ ἔφασκε
<hom.od 14.322>	ξεινίσαι ἠδὲ φιλῆσαι ἰόντ' ἐς πατρίδα γαῖαν,
<hom.od 14.323>	καί μοι κτήματ' ἔδειξεν ὅσα ξυναγείρατ' ̓Οδυσσεύς,
<hom.od 14.324>	χαλκόν τε χρυσόν τε πολύκμητόν τε σίδηρον.
<hom.od 14.325>	καί νύ ἐς δεκάτην γενεὴν ἕτερόν γ' ἔτι βόσκοι:
<hom.od 14.326>	τόσσα οἱ ἐν μεγάροις κειμήλια κεῖτο ἄνακτος.
<hom.od 14.327>	τὸν δ' ἐς Δωδώνην φάτο βήμεναι, ὄφρα θεοῖο
<hom.od 14.328>	ἐκ δρυὸς ὑψικόμοιο Διὸς βουλὴν ἐπακούσαι,
<hom.od 14.329>	ὅππως νοστήσει' ̓Ιθάκης ἐς πίονα δῆμον
<hom.od 14.330>	ἤδη δὴν ἀπεών,  ἢ ἀμφαδὸν ἦε κρυφηδόν.
<hom.od 14.331>	ὤμοσε δὲ πρὸς ἔμ' αὐτόν, ἀποσπένδων ἐνὶ οἴκῳ,
<hom.od 14.332>	νῆα κατειρύσθαι καὶ ἐπαρτέας ἔμμεν ἑταίρους,
<hom.od 14.333>	οἳ δή μιν πέμψουσι φίλην ἐς πατρίδα γαῖαν.
<hom.od 14.334>	ἀλλ' ἐμὲ πρὶν ἀπέπεμψε: τύχησε γὰρ ἐρχομένη νηῦς
<hom.od 14.335>	ἀνδρῶν Θεσπρωτῶν ἐς Δουλίχιον πολύπυρον.
<hom.od 14.336>	ἔνθ' ὅ γέ μ' ἠνώγει πέμψαι βασιλῆϊ ̓Ακάστῳ
<hom.od 14.337>	ἐνδυκέως: τοῖσιν δὲ κακὴ φρεσὶν ἥνδανε βουλὴ
<hom.od 14.338>	ἀμφ' ἐμοί, ὄφρ' ἔτι πάγχυ δύης ἐπὶ πῆμα γενοίμην.
<hom.od 14.339>	ἀλλ' ὅτε γαίης πολλὸν ἀπέπλω ποντοπόρος νηῦς,
<hom.od 14.340>	αὐτίκα δούλιον ἦμαρ ἐμοὶ περιμηχανόωντο.
<hom.od 14.341>	ἐκ μέν με χλαῖνάν τε χιτῶνά τε εἵματ' ἔδυσαν,
<hom.od 14.342>	ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,
<hom.od 14.343>	ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:
<hom.od 14.344>	ἑσπέριοι δ' ̓Ιθάκης εὐδειέλου ἔργ' ἀφίκοντο.
<hom.od 14.345>	ἔνθ' ἐμὲ μὲν κατέδησαν ἐϋσσέλμῳ ἐνὶ νηὶ̈
<hom.od 14.346>	ὅπλῳ ἐϋστρεφέϊ στερεῶς, αὐτοὶ δ' ἀποβάντες
<hom.od 14.347>	ἐσσυμένως παρὰ θῖνα θαλάσσης δόρπον ἕλοντο.
<hom.od 14.348>	αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ
<hom.od 14.349>	ῥηϊδίως: κεφαλῇ δὲ κατὰ ῥάκος ἀμφικαλύψας,
<hom.od 14.350>	ξεστὸν ἐφόλκαιον καταβὰς ἐπέλασσα θαλάσσῃ
<hom.od 14.351>	στῆθος, ἔπειτα δὲ χερσὶ διήρεσς' ἀμφοτέρῃσι
<hom.od 14.352>	νηχόμενος, μάλα δ' ὦκα θύρηθ' ἔα ἀμφὶς ἐκείνων.
<hom.od 14.353>	ἔνθ' ἀναβάς, ὅθι τε δρίος ἦν πολυανθέος ὕλης,
<hom.od 14.354>	κείμην πεπτηώς. οἱ δὲ μεγάλα στενάχοντες
<hom.od 14.355>	φοίτων: ἀλλ' οὐ γάρ σφιν ἐφαίνετο κέρδιον εἶναι
<hom.od 14.356>	μαίεσθαι προτέρω, τοὶ μὲν πάλιν αὖτις ἔβαινον
<hom.od 14.357>	νηὸς ἔπι γλαφυρῆς: ἐμὲ δ' ἔκρυψαν θεοὶ αὐτοὶ
<hom.od 14.358>	ῥηϊδίως, καί με σταθμῷ ἐπέλασσαν ἄγοντες
<hom.od 14.359>	ἀνδρὸς ἐπισταμένου: ἔτι γάρ νύ μοι αἶσα βιῶναι.”

<hom.od 14.360>	τὸν δ' ἀπαμειβόμενος προσέφης,  Εὔμαιε συβῶτα:
<hom.od 14.361>	“ἆ δειλὲ ξείνων, ἦ μοι μάλα θυμὸν ὄρινας
<hom.od 14.362>	ταῦτα ἕκαστα λέγων, ὅσα δὴ πάθες ἠδ' ὅς' ἀλήθης.
<hom.od 14.363>	ἀλλὰ τά γ' οὐ κατὰ κόσμον ὀί̈ομαι, οὐδέ με πείσεις
<hom.od 14.364>	εἰπὼν ἀμφ' ̓Οδυσῆϊ: τί σε χρὴ τοῖον ἐόντα
<hom.od 14.365>	μαψιδίως ψεύδεσθαι;  ἐγὼ δ' εὖ οἶδα καὶ αὐτὸς
<hom.od 14.366>	νόστον ἐμοῖο ἄνακτος, ὅ τ' ἤχθετο πᾶσι θεοῖσι
<hom.od 14.367>	πάγχυ μάλ', ὅττι μιν οὔ τι μετὰ Τρώεσσι δάμασσαν
<hom.od 14.368>	ἠὲ φίλων ἐν χερσίν, ἐπεὶ πόλεμον τολύπευσε.
<hom.od 14.369>	τῷ κέν οἱ τύμβον μὲν ἐποίησαν Παναχαιοί,
<hom.od 14.370>	ἠδέ κε καὶ ᾧ παιδὶ μέγα κλέος ἤρατ' ὀπίσσω
<hom.od 14.371>	νῦν δέ μιν ἀκλειῶς ἅρπυιαι ἀνηρείψαντο.
<hom.od 14.372>	αὐτὰρ ἐγὼ παρ' ὕεσσιν ἀπότροπος: οὐδὲ πόλινδε
<hom.od 14.373>	ἔρχομαι, εἰ μή πού τι περίφρων Πηνελόπεια
<hom.od 14.374>	ἐλθέμεν ὀτρύνῃσιν, ὅτ' ἀγγελίη ποθὲν ἔλθῃ.
<hom.od 14.375>	ἀλλ' οἱ μὲν τὰ ἕκαστα παρήμενοι ἐξερέουσιν,
<hom.od 14.376>	ἠμὲν οἳ ἄχνυνται δὴν οἰχομένοιο ἄνακτος,
<hom.od 14.377>	ἠδ' οἳ χαίρουσιν βίοτον νήποινον ἔδοντες:
<hom.od 14.378>	ἀλλ' ἐμοὶ οὐ φίλον ἐστὶ μεταλλῆσαι καὶ ἐρέσθαι,
<hom.od 14.379>	ἐξ οὗ δή μ' Αἰτωλὸς ἀνὴρ ἐξήπαφε μύθῳ,
<hom.od 14.380>	ὅς ῥ' ἄνδρα κτείνας,  πολλὴν ἐπὶ γαῖαν ἀληθείς,
<hom.od 14.381>	ἦλθεν ἐμὰ πρὸς δώματ': ἐγὼ δέ μιν ἀμφαγάπαζον.
<hom.od 14.382>	φῆ δέ μιν ἐν Κρήτεσσι παρ' ̓Ιδομενῆϊ ἰδέσθαι
<hom.od 14.383>	νῆας ἀκειόμενον, τάς οἱ ξυνέαξαν ἄελλαι:
<hom.od 14.384>	καὶ φάτ' ἐλεύσεσθαι ἢ ἐς θέρος ἢ ἐς ὀπώρην,
<hom.od 14.385>	πολλὰ χρήματ' ἄγοντα,  σὺν ἀντιθέοις ἑτάροισι.
<hom.od 14.386>	καὶ σύ, γέρον πολυπενθές, ἐπεί σέ μοι ἤγαγε δαίμων,
<hom.od 14.387>	μήτε τί μοι ψεύδεσσι χαρίζεο μήτε τι θέλγε:
<hom.od 14.388>	οὐ γὰρ τοὔνεκ' ἐγώ ς' αἰδέσσομαι οὐδὲ φιλήσω,
<hom.od 14.389>	ἀλλὰ Δία ξένιον δείσας αὐτόν τ' ἐλεαίρων.”

<hom.od 14.390>	τὸν δ' ἀπαμειβόμενος προσέφη πολύμητις ̓Οδυσσεύς
<hom.od 14.391>	“ἦ μάλα τίς τοι θυμὸς ἐνὶ στήθεσσιν ἄπιστος,
<hom.od 14.392>	οἷόν ς' οὐδ' ὀμόσας περ ἐπήγαγον οὐδέ σε πείθω.
<hom.od 14.393>	ἀλλ' ἄγε νῦν ῥήτρην ποιησόμεθ': αὐτὰρ ὄπισθε
<hom.od 14.394>	μάρτυροι ἀμφοτέροισι θεοί, τοὶ ̓́Ολυμπον ἔχουσιν.
<hom.od 14.395>	εἰ μέν κεν νοστήσῃ ἄναξ τεὸς ἐς τόδε δῶμα,
<hom.od 14.396>	ἕσσας με χλαῖνάν τε χιτῶνά τε εἵματα πέμψαι
<hom.od 14.397>	Δουλίχιόνδ' ἰέναι, ὅθι μοι φίλον ἔπλετο θυμῷ:
<hom.od 14.398>	εἰ δέ κε μὴ ἔλθῃσιν ἄναξ τεὸς ὡς ἀγορεύω,
<hom.od 14.399>	δμῶας ἐπισσεύας βαλέειν μεγάλης κατὰ πέτρης,
<hom.od 14.400>	ὄφρα καὶ ἄλλος πτωχὸς ἀλεύεται ἠπεροπεύειν.”

<hom.od 14.401>	τὸν δ' ἀπαμειβόμενος προσεφώνεε δῖος ὑφορβός:
<hom.od 14.402>	“ξεῖν', οὕτω γάρ κέν μοι ἐϋκλείη τ' ἀρετή τε
<hom.od 14.403>	εἴη ἐπ' ἀνθρώπους ἅμα τ' αὐτίκα καὶ μετέπειτα,
<hom.od 14.404>	ὅς ς' ἐπεὶ ἐς κλισίην ἄγαγον καὶ ξείνια δῶκα,
<hom.od 14.405>	αὖτις δὲ κτείναιμι φίλον τ' ἀπὸ θυμὸν ἑλοίμην:
<hom.od 14.406>	πρόφρων κεν δὴ ἔπειτα Δία Κρονίωνα λιτοίμην.
<hom.od 14.407>	νῦν δ' ὥρη δόρποιο: τάχιστά μοι ἔνδον ἑταῖροι
<hom.od 14.408>	εἶεν, ἵν' ἐν κλισίῃ λαρὸν τετυκοίμεθα δόρπον.”

<hom.od 14.409>	ὣς οἱ μὲν τοιαῦτα πρὸς ἀλλήλους ἀγόρευον,
<hom.od 14.410>	ἀγχίμολον δὲ σύες τε καὶ ἀνέρες ἦλθον ὑφορβοί.
<hom.od 14.411>	τὰς μὲν ἄρα ἔρξαν κατὰ ἤθεα κοιμηθῆναι,
<hom.od 14.412>	κλαγγὴ δ' ἄσπετος ὦρτο συῶν αὐλιζομενάων
<hom.od 14.413>	αὐτὰρ ὁ οἷς ἑτάροισιν ἐκέκλετο δῖος ὑφορβός:

<hom.od 14.414>	“ἄξεθ' ὑῶν τὸν ἄριστον, ἵνα ξείνῳ ἱερεύσω
<hom.od 14.415>	τηλεδαπῷ: πρὸς δ' αὐτοὶ ὀνησόμεθ',  οἵ περ ὀϊζὺν
<hom.od 14.416>	δὴν ἔχομεν πάσχοντες ὑῶν ἕνεκ' ἀργιοδόντων:
<hom.od 14.417>	ἄλλοι δ' ἡμέτερον κάματον νήποινον ἔδουσιν.”

<hom.od 14.418>	ὣς ἄρα φωνήσας κέασε ξύλα νηλέϊ χαλκῷ,
<hom.od 14.419>	οἱ δ' ὗν εἰσῆγον μάλα πίονα πενταέτηρον.
<hom.od 14.420>	τὸν μὲν ἔπειτ' ἔστησαν ἐπ' ἐσχάρῃ: οὐδὲ συβώτης
<hom.od 14.421>	λήθετ' ἄρ' ἀθανάτων: φρεσὶ γὰρ κέχρητ' ἀγαθῇσιν:
<hom.od 14.422>	ἀλλ' ὅγ' ἀπαρχόμενος κεφαλῆς τρίχας ἐν πυρὶ βάλλεν
<hom.od 14.423>	ἀργιόδοντος ὑός, καὶ ἐπεύχετο πᾶσι θεοῖσιν
<hom.od 14.424>	νοστῆσαι ̓Οδυσῆα πολύφρονα ὅνδε δόμονδε.
<hom.od 14.425>	κόψε δ' ἀνασχόμενος σχίζῃ δρυός,  ἣν λίπε κείων:
<hom.od 14.426>	τὸν δ' ἔλιπε ψυχή. τοὶ δ' ἔσφαξάν τε καὶ εὗσαν:
<hom.od 14.427>	αἶψα δέ μιν διέχευαν: ὁ δ' ὠμοθετεῖτο συβώτης,
<hom.od 14.428>	πάντων ἀρχόμενος μελέων, ἐς πίονα δημόν,
<hom.od 14.429>	καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,
<hom.od 14.430>	μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,
<hom.od 14.431>	ὤπτησάν τε περιφραδέως ἐρύσαντό τε πάντα,
<hom.od 14.432>	βάλλον δ' εἰν ἐλεοῖσιν ἀολλέα: ἂν δὲ συβώτης
<hom.od 14.433>	ἵστατο δαιτρεύσων: περὶ γὰρ φρεσὶν αἴσιμα ᾔδη.
<hom.od 14.434>	καὶ τὰ μὲν ἕπταχα πάντα διεμοιρᾶτο δαί̈ζων:
<hom.od 14.435>	τὴν μὲν ἴαν νύμφῃσι καὶ ̔Ερμῇ,  Μαιάδος υἱεῖ,
<hom.od 14.436>	θῆκεν ἐπευξάμενος, τὰς δ' ἄλλας νεῖμεν ἑκάστῳ:
<hom.od 14.437>	νώτοισιν δ' ̓Οδυσῆα διηνεκέεσσι γέραιρεν
<hom.od 14.438>	ἀργιόδοντος ὑός, κύδαινε δὲ θυμὸν ἄνακτος:
<hom.od 14.439>	καί μιν φωνήσας προσέφη πολύμητις ̓Οδυσσεύς:

<hom.od 14.440>	“αἴθ' οὕτως,  Εὔμαιε, φίλος Διὶ πατρὶ γένοιο
<hom.od 14.441>	ὡς ἐμοί, ὅττι τε τοῖον ἐόντ' ἀγαθοῖσι γεραίρεις.”

<hom.od 14.442>	τὸν δ' ἀπαμειβόμενος προσέφης, Εὔμαιε συβῶτα:
<hom.od 14.443>	“ἔσθιε, δαιμόνιε ξείνων, καὶ τέρπεο τοῖσδε,
<hom.od 14.444>	οἷα πάρεστι: θεὸς δὲ τὸ μὲν δώσει, τὸ δ' ἐάσει,
<hom.od 14.445>	ὅττι κεν ᾧ θυμῷ ἐθέλῃ: δύναται γὰρ ἅπαντα.”

<hom.od 14.446>	ἦ ῥα καὶ ἄργματα θῦσε θεοῖς αἰειγενέτῃσι,
<hom.od 14.447>	σπείσας δ' αἴθοπα οἶνον ̓Οδυσσῆϊ πτολιπόρθῳ
<hom.od 14.448>	ἐν χείρεσσιν ἔθηκεν: ὁ δ' ἕζετο ᾗ παρὰ μοίρῃ.
<hom.od 14.449>	σῖτον δέ σφιν ἔνειμε Μεσαύλιος, ὅν ῥα συβώτης
<hom.od 14.450>	αὐτὸς κτήσατο οἶος ἀποιχομένοιο ἄνακτος,
<hom.od 14.451>	νόσφιν δεσποίνης καὶ Λαέρταο γέροντος:
<hom.od 14.452>	πὰρ δ' ἄρα μιν Ταφίων πρίατο κτεάτεσσιν ἑοῖσιν.
<hom.od 14.453>	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom.od 14.454>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 14.455>	σῖτον μέν σφιν ἀφεῖλε Μεσαύλιος,  οἱ δ' ἐπὶ κοῖτον
<hom.od 14.456>	σίτου καὶ κρειῶν κεκορημένοι ἐσσεύοντο.

<hom.od 14.457>	νὺξ δ' ἄρ' ἐπῆλθε κακὴ σκοτομήνιος, ὗε δ' ἄρα Ζεὺς
<hom.od 14.458>	πάννυχος, αὐτὰρ ἄη Ζέφυρος μέγας αἰὲν ἔφυδρος.
<hom.od 14.459>	τοῖς δ' ̓Οδυσεὺς μετέειπε, συβώτεω πειρητίζων,
<hom.od 14.460>	εἴ πώς οἱ ἐκδὺς χλαῖναν πόροι,  ἤ τιν' ἑταίρων
<hom.od 14.461>	ἄλλον ἐποτρύνειεν, ἐπεί ἑο κήδετο λίην:

<hom.od 14.462>	“κέκλυθι νῦν, Εὔμαιε καὶ ἄλλοι πάντες ἑταῖροι,
<hom.od 14.463>	εὐξάμενός τι ἔπος ἐρέω: οἶνος γὰρ ἀνώγει
<hom.od 14.464>	ἠλεός, ὅς τ' ἐφέηκε πολύφρονά περ μάλ' ἀεῖσαι
<hom.od 14.465>	καί θ' ἁπαλὸν γελάσαι, καί τ' ὀρχήσασθαι ἀνῆκε,
<hom.od 14.466>	καί τι ἔπος προέηκεν ὅ περ τ' ἄρρητον ἄμεινον.
<hom.od 14.467>	ἀλλ' ἐπεὶ οὖν τὸ πρῶτον ἀνέκραγον, οὐκ ἐπικεύσω.
<hom.od 14.468>	εἴθ' ὣς ἡβώοιμι βίη τέ μοι ἔμπεδος εἴη,
<hom.od 14.469>	ὡς ὅθ' ὑπὸ Τροίην λόχον ἤγομεν ἀρτύναντες.
<hom.od 14.470>	ἡγείσθην δ' ̓Οδυσεύς τε καὶ ̓Ατρεί̈δης Μενέλαος,
<hom.od 14.471>	τοῖσι δ' ἅμα τρίτος ἄρχον ἐγών: αὐτοὶ γὰρ ἄνωγον.
<hom.od 14.472>	ἀλλ' ὅτε δή ῥ' ἱκόμεσθα ποτὶ πτόλιν αἰπύ τε τεῖχος,
<hom.od 14.473>	ἡμεῖς μὲν περὶ ἄστυ κατὰ ῥωπήϊα πυκνά,
<hom.od 14.474>	ἂν δόνακας καὶ ἕλος, ὑπὸ τεύχεσι πεπτηῶτες
<hom.od 14.475>	κείμεθα.  νὺξ δ' ἄρ' ἐπῆλθε κακὴ Βορέαο πεσόντος,
<hom.od 14.476>	πηγυλίς: αὐτὰρ ὕπερθε χιὼν γένετ' ἠύ̈τε πάχνη,
<hom.od 14.477>	ψυχρή, καὶ σακέεσσι περιτρέφετο κρύσταλλος.
<hom.od 14.478>	ἔνθ' ἄλλοι πάντες χλαίνας ἔχον ἠδὲ χιτῶνας,
<hom.od 14.479>	εὗδον δ' εὔκηλοι, σάκεσιν εἰλυμένοι ὤμους:
<hom.od 14.480>	αὐτὰρ ἐγὼ χλαῖναν μὲν ἰὼν ἑτάροισιν ἔλειπον
<hom.od 14.481>	ἀφραδίῃς, ἐπεὶ οὐκ ἐφάμην ῥιγωσέμεν ἔμπης,
<hom.od 14.482>	ἀλλ' ἑπόμην σάκος οἶον ἔχων καὶ ζῶμα φαεινόν.
<hom.od 14.483>	ἀλλ' ὅτε δὴ τρίχα νυκτὸς ἔην, μετὰ δ' ἄστρα βεβήκει,
<hom.od 14.484>	καὶ τότ' ἐγὼν ̓Οδυσῆα προσηύδων ἐγγὺς ἐόντα
<hom.od 14.485>	ἀγκῶνι νύξας: ὁ δ' ἄρ' ἐμμαπέως ὑπάκουσε:

<hom.od 14.486>	“διογενὲς Λαερτιάδη, πολυμήχαν' ̓Οδυσσεῦ,
<hom.od 14.487>	οὔ τοι ἔτι ζωοῖσι μετέσσομαι, ἀλλά με χεῖμα
<hom.od 14.488>	δάμναται: οὐ γὰρ ἔχω χλαῖναν: παρά μ' ἤπαφε δαίμων
<hom.od 14.489>	οἰοχίτων' ἔμεναι: νῦν δ' οὐκέτι φυκτὰ πέλονται.”

<hom.od 14.490>	“ὣς ἐφάμην,  ὁ δ' ἔπειτα νόον σχέθε τόνδ' ἐνὶ θυμῷ,
<hom.od 14.491>	οἷος κεῖνος ἔην βουλευέμεν ἠδὲ μάχεσθαι:
<hom.od 14.492>	φθεγξάμενος δ' ὀλίγῃ ὀπί με πρὸς μῦθον ἔειπε:
<hom.od 14.493>	“σίγα νῦν, μή τίς σευ ̓Αχαιῶν ἄλλος ἀκούσῃ.”

<hom.od 14.494>	“ἦ καὶ ἐπ' ἀγκῶνος κεφαλὴν σχέθεν εἶπέ τε μῦθον:
<hom.od 14.495>	‘κλῦτε,  φίλοι: θεῖός μοι ἐνύπνιον ἦλθεν ὄνειρος.
<hom.od 14.496>	λίην γὰρ νηῶν ἑκὰς ἤλθομεν: ἀλλά τις εἴη
<hom.od 14.497>	εἰπεῖν ̓Ατρεί̈δῃ ̓Αγαμέμνονι, ποιμένι λαῶν,
<hom.od 14.498>	εἰ πλέονας παρὰ ναῦφιν ἐποτρύνειε νέεσθαι.’

<hom.od 14.499>	“ὣς ἔφατ', ὦρτο δ' ἔπειτα Θόας, ̓Ανδραίμονος υἱός,
<hom.od 14.500>	καρπαλίμως,  ἀπὸ δὲ χλαῖναν θέτο φοινικόεσσαν,
<hom.od 14.501>	βῆ δὲ θέειν ἐπὶ νῆας: ἐγὼ δ' ἐνὶ εἵματι κείνου
<hom.od 14.502>	κείμην ἀσπασίως, φάε δὲ χρυσόθρονος ̓Ηώς.
<hom.od 14.503>	ὣς νῦν ἡβώοιμι βίη τέ μοι ἔμπεδος εἴη:
<hom.od 14.504>	δοίη κέν τις χλαῖναν ἐνὶ σταθμοῖσι συφορβῶν,
<hom.od 14.505>	ἀμφότερον,  φιλότητι καὶ αἰδοῖ φωτὸς ἑῆος:
<hom.od 14.506>	νῦν δέ μ' ἀτιμάζουσι κακὰ χροὶ̈ εἵματ' ἔχοντα.”

<hom.od 14.507>	τὸν δ' ἀπαμειβόμενος προσέφης, Εὔμαιε συβῶτα:
<hom.od 14.508>	“ὦ γέρον, αἶνος μέν τοι ἀμύμων, ὃν κατέλεξας,
<hom.od 14.509>	οὐδέ τί πω παρὰ μοῖραν ἔπος νηκερδὲς ἔειπες:
<hom.od 14.510>	τῷ οὔτ' ἐσθῆτος δευήσεαι οὔτε τευ ἄλλου,
<hom.od 14.511>	ὧν ἐπέοιχ' ἱκέτην ταλαπείριον ἀντιάσαντα,
<hom.od 14.512>	νῦν: ἀτὰρ ἠῶθέν γε τὰ σὰ ῥάκεα δνοπαλίξεις.
<hom.od 14.513>	οὐ γὰρ πολλαὶ χλαῖναι ἐπημοιβοί τε χιτῶνες
<hom.od 14.514>	ἐνθάδε ἕννυσθαι, μία δ' οἴη φωτὶ ἑκάστῳ.
<hom.od 14.515>	αὐτὰρ ἐπὴν ἔλθῃσιν ̓Οδυσσῆος φίλος υἱός,
<hom.od 14.516>	αὐτός τοι χλαῖνάν τε χιτῶνά τε εἵματα δώσει,
<hom.od 14.517>	πέμψει δ' ὅππῃ σε κραδίη θυμός τε κελεύει.”

<hom.od 14.518>	“ὣς εἰπὼν ἀνόρουσε, τίθει δ' ἄρα οἱ πυρὸς ἐγγὺς
<hom.od 14.519>	εὐνήν, ἐν δ' ὀί̈ων τε καὶ αἰγῶν δέρματ' ἔβαλλεν.
<hom.od 14.520>	ἔνθ' ̓Οδυσεὺς κατέλεκτ': ἐπὶ δὲ χλαῖναν βάλεν αὐτῷ
<hom.od 14.521>	πυκνὴν καὶ μεγάλην, ἥ οἱ παρεκέσκετ' ἀμοιβάς,
<hom.od 14.522>	ἕννυσθαι ὅτε τις χειμὼν ἔκπαγλος ὄροιτο.

<hom.od 14.523>	“ὣς ὁ μὲν ἔνθ' ̓Οδυσεὺς κοιμήσατο, τοὶ δὲ παρ' αὐτὸν
<hom.od 14.524>	ἄνδρες κοιμήσαντο νεηνίαι: οὐδὲ συβώτῃ
<hom.od 14.525>	ἥνδανεν αὐτόθι κοῖτος,  ὑῶν ἄπο κοιμηθῆναι,
<hom.od 14.526>	ἀλλ' ὅ γ' ἄρ' ἔξω ἰὼν ὡπλίζετο: χαῖρε δ' ̓Οδυσσεύς,
<hom.od 14.527>	ὅττι ῥά οἱ βιότου περικήδετο νόσφιν ἐόντος.
<hom.od 14.528>	πρῶτον μὲν ξίφος ὀξὺ περὶ στιβαροῖς βάλετ' ὤμοις,
<hom.od 14.529>	ἀμφὶ δὲ χλαῖναν ἑέσσατ' ἀλεξάνεμον, μάλα πυκνήν,
<hom.od 14.530>	ἂν δὲ νάκην ἕλετ' αἰγὸς ἐϋτρεφέος μεγάλοιο,
<hom.od 14.531>	εἵλετο δ' ὀξὺν ἄκοντα, κυνῶν ἀλκτῆρα καὶ ἀνδρῶν.
<hom.od 14.532>	βῆ δ' ἴμεναι κείων ὅθι περ σύες ἀργιόδοντες
<hom.od 14.533>	πέτρῃ ὕπο γλαφυρῇ εὗδον, Βορέω ὑπ' ἰωγῇ.

