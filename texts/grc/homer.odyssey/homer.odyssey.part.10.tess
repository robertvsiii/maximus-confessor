<hom.od 10.1>	“Αἰολίην δ' ἐς νῆσον ἀφικόμεθ': ἔνθα δ' ἔναιεν
<hom.od 10.2>	Αἴολος ̔Ιπποτάδης, φίλος ἀθανάτοισι θεοῖσιν,
<hom.od 10.3>	πλωτῇ ἐνὶ νήσῳ: πᾶσαν δέ τέ μιν πέρι τεῖχος
<hom.od 10.4>	χάλκεον ἄρρηκτον, λισσὴ δ' ἀναδέδρομε πέτρη.
<hom.od 10.5>	τοῦ καὶ δώδεκα παῖδες ἐνὶ μεγάροις γεγάασιν,
<hom.od 10.6>	ἓξ μὲν θυγατέρες, ἓξ δ' υἱέες ἡβώοντες:
<hom.od 10.7>	ἔνθ' ὅ γε θυγατέρας πόρεν υἱάσιν εἶναι ἀκοίτις.
<hom.od 10.8>	οἱ δ' αἰεὶ παρὰ πατρὶ φίλῳ καὶ μητέρι κεδνῇ
<hom.od 10.9>	δαίνυνται, παρὰ δέ σφιν ὀνείατα μυρία κεῖται,
<hom.od 10.10>	κνισῆεν δέ τε δῶμα περιστεναχίζεται αὐλῇ
<hom.od 10.11>	ἤματα: νύκτας δ' αὖτε παρ' αἰδοίῃς ἀλόχοισιν
<hom.od 10.12>	εὕδους' ἔν τε τάπησι καὶ ἐν τρητοῖσι λέχεσσι.
<hom.od 10.13>	καὶ μὲν τῶν ἱκόμεσθα πόλιν καὶ δώματα καλά.
<hom.od 10.14>	μῆνα δὲ πάντα φίλει με καὶ ἐξερέεινεν ἕκαστα,
<hom.od 10.15>	̓́Ιλιον ̓Αργείων τε νέας καὶ νόστον ̓Αχαιῶν:
<hom.od 10.16>	καὶ μὲν ἐγὼ τῷ πάντα κατὰ μοῖραν κατέλεξα.
<hom.od 10.17>	ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον
<hom.od 10.18>	πεμπέμεν, οὐδέ τι κεῖνος ἀνήνατο, τεῦχε δὲ πομπήν.
<hom.od 10.19>	δῶκε δέ μ' ἐκδείρας ἀσκὸν βοὸς ἐννεώροιο,
<hom.od 10.20>	ἔνθα δὲ βυκτάων ἀνέμων κατέδησε κέλευθα:
<hom.od 10.21>	κεῖνον γὰρ ταμίην ἀνέμων ποίησε Κρονίων,
<hom.od 10.22>	ἠμὲν παυέμεναι ἠδ' ὀρνύμεν, ὅν κ' ἐθέλῃσι.
<hom.od 10.23>	νηὶ δ' ἐνὶ γλαφυρῇ κατέδει μέρμιθι φαεινῇ
<hom.od 10.24>	ἀργυρέῃ, ἵνα μή τι παραπνεύσῃ ὀλίγον περ:
<hom.od 10.25>	αὐτὰρ ἐμοὶ πνοιὴν Ζεφύρου προέηκεν ἀῆναι,
<hom.od 10.26>	ὄφρα φέροι νῆάς τε καὶ αὐτούς: οὐδ' ἄρ' ἔμελλεν
<hom.od 10.27>	ἐκτελέειν: αὐτῶν γὰρ ἀπωλόμεθ' ἀφραδίῃσιν.

<hom.od 10.28>	“ἐννῆμαρ μὲν ὁμῶς πλέομεν νύκτας τε καὶ ἦμαρ,
<hom.od 10.29>	τῇ δεκάτῃ δ' ἤδη ἀνεφαίνετο πατρὶς ἄρουρα,
<hom.od 10.30>	καὶ δὴ πυρπολέοντας ἐλεύσσομεν ἐγγὺς ἐόντες:
<hom.od 10.31>	ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,
<hom.od 10.32>	αἰεὶ γὰρ πόδα νηὸς ἐνώμων, οὐδέ τῳ ἄλλῳ
<hom.od 10.33>	δῶχ' ἑτάρων, ἵνα θᾶσσον ἱκοίμεθα πατρίδα γαῖαν:
<hom.od 10.34>	οἱ δ' ἕταροι ἐπέεσσι πρὸς ἀλλήλους ἀγόρευον,
<hom.od 10.35>	καί μ' ἔφασαν χρυσόν τε καὶ ἄργυρον οἴκαδ' ἄγεσθαι
<hom.od 10.36>	δῶρα παρ' Αἰόλου μεγαλήτορος ̔Ιπποτάδαο.
<hom.od 10.37>	ὧδε δέ τις εἴπεσκεν ἰδὼν ἐς πλησίον ἄλλον:

<hom.od 10.38>	“‘ὦ πόποι, ὡς ὅδε πᾶσι φίλος καὶ τίμιός ἐστιν
<hom.od 10.39>	ἀνθρώποις, ὅτεών τε πόλιν καὶ γαῖαν ἵκηται.
<hom.od 10.40>	πολλὰ μὲν ἐκ Τροίης ἄγεται κειμήλια καλὰ
<hom.od 10.41>	ληίδος, ἡμεῖς δ' αὖτε ὁμὴν ὁδὸν ἐκτελέσαντες
<hom.od 10.42>	οἴκαδε νισσόμεθα κενεὰς σὺν χεῖρας ἔχοντες:
<hom.od 10.43>	καὶ νῦν οἱ τάδ' ἔδωκε χαριζόμενος φιλότητι
<hom.od 10.44>	Αἴολος. ἀλλ' ἄγε θᾶσσον ἰδώμεθα ὅττι τάδ' ἐστίν,
<hom.od 10.45>	ὅσσος τις χρυσός τε καὶ ἄργυρος ἀσκῷ ἔνεστιν.’

<hom.od 10.46>	“ὣς ἔφασαν, βουλὴ δὲ κακὴ νίκησεν ἑταίρων:
<hom.od 10.47>	ἀσκὸν μὲν λῦσαν, ἄνεμοι δ' ἐκ πάντες ὄρουσαν.
<hom.od 10.48>	τοὺς δ' αἶψ' ἁρπάξασα φέρεν πόντονδε θύελλα
<hom.od 10.49>	κλαίοντας, γαίης ἄπο πατρίδος. αὐτὰρ ἐγώ γε
<hom.od 10.50>	ἐγρόμενος κατὰ θυμὸν ἀμύμονα μερμήριξα,
<hom.od 10.51>	ἠὲ πεσὼν ἐκ νηὸς ἀποφθίμην ἐνὶ πόντῳ,
<hom.od 10.52>	ἦ ἀκέων τλαίην καὶ ἔτι ζωοῖσι μετείην.
<hom.od 10.53>	ἀλλ' ἔτλην καὶ ἔμεινα, καλυψάμενος δ' ἐνὶ νηὶ
<hom.od 10.54>	κείμην. αἱ δ' ἐφέροντο κακῇ ἀνέμοιο θυέλλῃ
<hom.od 10.55>	αὖτις ἐπ' Αἰολίην νῆσον,  στενάχοντο δ' ἑταῖροι.

<hom.od 10.56>	“ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,
<hom.od 10.57>	αἶψα δὲ δεῖπνον ἕλοντο θοῇς παρὰ νηυσὶν ἑταῖροι.
<hom.od 10.58>	αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,
<hom.od 10.59>	δὴ τότ' ἐγὼ κήρυκά τ' ὀπασσάμενος καὶ ἑταῖρον
<hom.od 10.60>	βῆν εἰς Αἰόλου κλυτὰ δώματα: τὸν δ' ἐκίχανον
<hom.od 10.61>	δαινύμενον παρὰ ᾗ τ' ἀλόχῳ καὶ οἷσι τέκεσσιν.
<hom.od 10.62>	ἐλθόντες δ' ἐς δῶμα παρὰ σταθμοῖσιν ἐπ' οὐδοῦ
<hom.od 10.63>	ἑζόμεθ': οἱ δ' ἀνὰ θυμὸν ἐθάμβεον ἔκ τ' ἐρέοντο:

<hom.od 10.64>	“‘πῶς ἦλθες, ̓Οδυσεῦ; τίς τοι κακὸς ἔχραε δαίμων;
<hom.od 10.65>	ἦ μέν ς' ἐνδυκέως ἀπεπέμπομεν,  ὄφρ' ἀφίκοιο
<hom.od 10.66>	πατρίδα σὴν καὶ δῶμα καὶ εἴ πού τοι φίλον ἐστίν.’

<hom.od 10.67>	“ὣς φάσαν, αὐτὰρ ἐγὼ μετεφώνεον ἀχνύμενος κῆρ:
<hom.od 10.68>	“ἄασάν μ' ἕταροί τε κακοὶ πρὸς τοῖσί τε ὕπνος
<hom.od 10.69>	σχέτλιος. ἀλλ' ἀκέσασθε, φίλοι: δύναμις γὰρ ἐν ὑμῖν.’

<hom.od 10.70>	“ὣς ἐφάμην μαλακοῖσι καθαπτόμενος ἐπέεσσιν,
<hom.od 10.71>	οἱ δ' ἄνεῳ ἐγένοντο: πατὴρ δ' ἠμείβετο μύθῳ:

<hom.od 10.72>	“‘ἔρρ' ἐκ νήσου θᾶσσον, ἐλέγχιστε ζωόντων:
<hom.od 10.73>	οὐ γάρ μοι θέμις ἐστὶ κομιζέμεν οὐδ' ἀποπέμπειν
<hom.od 10.74>	ἄνδρα τόν, ὅς κε θεοῖσιν ἀπέχθηται μακάρεσσιν:
<hom.od 10.75>	ἔρρε,  ἐπεὶ ἄρα θεοῖσιν ἀπεχθόμενος τόδ' ἱκάνεις.’

<hom.od 10.76>	“ὣς εἰπὼν ἀπέπεμπε δόμων βαρέα στενάχοντα.
<hom.od 10.77>	ἔνθεν δὲ προτέρω πλέομεν ἀκαχήμενοι ἦτορ.
<hom.od 10.78>	τείρετο δ' ἀνδρῶν θυμὸς ὑπ' εἰρεσίης ἀλεγεινῆς
<hom.od 10.79>	ἡμετέρῃ ματίῃ, ἐπεὶ οὐκέτι φαίνετο πομπή.
<hom.od 10.80>	ἑξῆμαρ μὲν ὁμῶς πλέομεν νύκτας τε καὶ ἦμαρ,
<hom.od 10.81>	ἑβδομάτῃ δ' ἱκόμεσθα Λάμου αἰπὺ πτολίεθρον,
<hom.od 10.82>	Τηλέπυλον Λαιστρυγονίην, ὅθι ποιμένα ποιμὴν
<hom.od 10.83>	ἠπύει εἰσελάων, ὁ δέ τ' ἐξελάων ὑπακούει.
<hom.od 10.84>	ἔνθα κ' ἄυπνος ἀνὴρ δοιοὺς ἐξήρατο μισθούς,
<hom.od 10.85>	τὸν μὲν βουκολέων,  τὸν δ' ἄργυφα μῆλα νομεύων:
<hom.od 10.86>	ἐγγὺς γὰρ νυκτός τε καὶ ἤματός εἰσι κέλευθοι.
<hom.od 10.87>	ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη
<hom.od 10.88>	ἠλίβατος τετύχηκε διαμπερὲς ἀμφοτέρωθεν,
<hom.od 10.89>	ἀκταὶ δὲ προβλῆτες ἐναντίαι ἀλλήλῃσιν
<hom.od 10.90>	ἐν στόματι προύχουσιν,  ἀραιὴ δ' εἴσοδός ἐστιν,
<hom.od 10.91>	ἔνθ' οἵ γ' εἴσω πάντες ἔχον νέας ἀμφιελίσσας.
<hom.od 10.92>	αἱ μὲν ἄρ' ἔντοσθεν λιμένος κοίλοιο δέδεντο
<hom.od 10.93>	πλησίαι: οὐ μὲν γάρ ποτ' ἀέξετο κῦμά γ' ἐν αὐτῷ,
<hom.od 10.94>	οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη:
<hom.od 10.95>	αὐτὰρ ἐγὼν οἶος σχέθον ἔξω νῆα μέλαιναν,
<hom.od 10.96>	αὐτοῦ ἐπ' ἐσχατιῇ, πέτρης ἐκ πείσματα δήσας:
<hom.od 10.97>	ἔστην δὲ σκοπιὴν ἐς παιπαλόεσσαν ἀνελθών.
<hom.od 10.98>	ἔνθα μὲν οὔτε βοῶν οὔτ' ἀνδρῶν φαίνετο ἔργα,
<hom.od 10.99>	καπνὸν δ' οἶον ὁρῶμεν ἀπὸ χθονὸς ἀίσσοντα.
<hom.od 10.100>	δὴ τότ' ἐγὼν ἑτάρους προί̈ειν πεύθεσθαι ἰόντας,
<hom.od 10.101>	οἵ τινες ἀνέρες εἶεν ἐπὶ χθονὶ σῖτον ἔδοντες,
<hom.od 10.102>	ἄνδρε δύω κρίνας, τρίτατον κήρυχ' ἅμ' ὀπάσσας.
<hom.od 10.103>	οἱ δ' ἴσαν ἐκβάντες λείην ὁδόν, ᾗ περ ἄμαξαι
<hom.od 10.104>	ἄστυδ' ἀφ' ὑψηλῶν ὀρέων καταγίνεον ὕλην,
<hom.od 10.105>	κούρῃ δὲ ξύμβληντο πρὸ ἄστεος ὑδρευούσῃ,
<hom.od 10.106>	θυγατέρ' ἰφθίμῃ Λαιστρυγόνος ̓Αντιφάταο.
<hom.od 10.107>	ἡ μὲν ἄρ' ἐς κρήνην κατεβήσετο καλλιρέεθρον
<hom.od 10.108>	̓Αρτακίην: ἔνθεν γὰρ ὕδωρ προτὶ ἄστυ φέρεσκον:
<hom.od 10.109>	οἱ δὲ παριστάμενοι προσεφώνεον ἔκ τ' ἐρέοντο
<hom.od 10.110>	ὅς τις τῶνδ' εἴη βασιλεὺς καὶ οἷσιν ἀνάσσοι:
<hom.od 10.111>	ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ.
<hom.od 10.112>	οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα
<hom.od 10.113>	εὗρον, ὅσην τ' ὄρεος κορυφήν, κατὰ δ' ἔστυγον αὐτήν.
<hom.od 10.114>	ἡ δ' αἶψ' ἐξ ἀγορῆς ἐκάλει κλυτὸν ̓Αντιφατῆα,
<hom.od 10.115>	ὃν πόσιν,  ὃς δὴ τοῖσιν ἐμήσατο λυγρὸν ὄλεθρον.
<hom.od 10.116>	αὐτίχ' ἕνα μάρψας ἑτάρων ὡπλίσσατο δεῖπνον:
<hom.od 10.117>	τὼ δὲ δύ' ἀίξαντε φυγῇ ἐπὶ νῆας ἱκέσθην.
<hom.od 10.118>	αὐτὰρ ὁ τεῦχε βοὴν διὰ ἄστεος: οἱ δ' ἀίοντες
<hom.od 10.119>	φοίτων ἴφθιμοι Λαιστρυγόνες ἄλλοθεν ἄλλος,
<hom.od 10.120>	μυρίοι,  οὐκ ἄνδρεσσιν ἐοικότες, ἀλλὰ Γίγασιν.
<hom.od 10.121>	οἵ ῥ' ἀπὸ πετράων ἀνδραχθέσι χερμαδίοισιν
<hom.od 10.122>	βάλλον: ἄφαρ δὲ κακὸς κόναβος κατὰ νῆας ὀρώρει
<hom.od 10.123>	ἀνδρῶν τ' ὀλλυμένων νηῶν θ' ἅμα ἀγνυμενάων:
<hom.od 10.124>	ἰχθῦς δ' ὣς πείροντες ἀτερπέα δαῖτα φέροντο.
<hom.od 10.125>	ὄφρ' οἱ τοὺς ὄλεκον λιμένος πολυβενθέος ἐντός,
<hom.od 10.126>	τόφρα δ' ἐγὼ ξίφος ὀξὺ ἐρυσσάμενος παρὰ μηροῦ
<hom.od 10.127>	τῷ ἀπὸ πείσματ' ἔκοψα νεὸς κυανοπρῴροιο.
<hom.od 10.128>	αἶψα δ' ἐμοῖς ἑτάροισιν ἐποτρύνας ἐκέλευσα
<hom.od 10.129>	ἐμβαλέειν κώπῃς, ἵν' ὑπὲκ κακότητα φύγοιμεν:
<hom.od 10.130>	οἱ δ' ἅλα πάντες ἀνέρριψαν,  δείσαντες ὄλεθρον.
<hom.od 10.131>	ἀσπασίως δ' ἐς πόντον ἐπηρεφέας φύγε πέτρας
<hom.od 10.132>	νηῦς ἐμή: αὐτὰρ αἱ ἄλλαι ἀολλέες αὐτόθ' ὄλοντο.

<hom.od 10.133>	“ἔνθεν δὲ προτέρω πλέομεν ἀκαχήμενοι ἦτορ,
<hom.od 10.134>	ἄσμενοι ἐκ θανάτοιο, φίλους ὀλέσαντες ἑταίρους.
<hom.od 10.135>	Αἰαίην δ' ἐς νῆσον ἀφικόμεθ': ἔνθα δ' ἔναιε
<hom.od 10.136>	Κίρκη ἐυπλόκαμος, δεινὴ θεὸς αὐδήεσσα,
<hom.od 10.137>	αὐτοκασιγνήτη ὀλοόφρονος Αἰήταο:
<hom.od 10.138>	ἄμφω δ' ἐκγεγάτην φαεσιμβρότου ̓Ηελίοιο
<hom.od 10.139>	μητρός τ' ἐκ Πέρσης, τὴν ̓Ωκεανὸς τέκε παῖδα.
<hom.od 10.140>	ἔνθα δ' ἐπ' ἀκτῆς νηὶ κατηγαγόμεσθα σιωπῇ
<hom.od 10.141>	ναύλοχον ἐς λιμένα, καί τις θεὸς ἡγεμόνευεν.
<hom.od 10.142>	ἔνθα τότ' ἐκβάντες δύο τ' ἤματα καὶ δύο νύκτας
<hom.od 10.143>	κείμεθ' ὁμοῦ καμάτῳ τε καὶ ἄλγεσι θυμὸν ἔδοντες.
<hom.od 10.144>	ἀλλ' ὅτε δὴ τρίτον ἦμαρ ἐυπλόκαμος τέλες' ̓Ηώς,
<hom.od 10.145>	καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ
<hom.od 10.146>	καρπαλίμως παρὰ νηὸς ἀνήιον ἐς περιωπήν,
<hom.od 10.147>	εἴ πως ἔργα ἴδοιμι βροτῶν ἐνοπήν τε πυθοίμην.
<hom.od 10.148>	ἔστην δὲ σκοπιὴν ἐς παιπαλόεσσαν ἀνελθών,
<hom.od 10.149>	καί μοι ἐείσατο καπνὸς ἀπὸ χθονὸς εὐρυοδείης,
<hom.od 10.150>	Κίρκης ἐν μεγάροισι,  διὰ δρυμὰ πυκνὰ καὶ ὕλην.
<hom.od 10.151>	μερμήριξα δ' ἔπειτα κατὰ φρένα καὶ κατὰ θυμὸν
<hom.od 10.152>	ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.
<hom.od 10.153>	ὧδε δέ μοι φρονέοντι δοάσσατο κέρδιον εἶναι,
<hom.od 10.154>	πρῶτ' ἐλθόντ' ἐπὶ νῆα θοὴν καὶ θῖνα θαλάσσης
<hom.od 10.155>	δεῖπνον ἑταίροισιν δόμεναι προέμεν τε πυθέσθαι.
<hom.od 10.156>	ἀλλ' ὅτε δὴ σχεδὸν ἦα κιὼν νεὸς ἀμφιελίσσης,
<hom.od 10.157>	καὶ τότε τίς με θεῶν ὀλοφύρατο μοῦνον ἐόντα,
<hom.od 10.158>	ὅς ῥά μοι ὑψίκερων ἔλαφον μέγαν εἰς ὁδὸν αὐτὴν
<hom.od 10.159>	ἧκεν. ὁ μὲν ποταμόνδε κατήιεν ἐκ νομοῦ ὕλης
<hom.od 10.160>	πιόμενος: δὴ γάρ μιν ἔχεν μένος ἠελίοιο.
<hom.od 10.161>	τὸν δ' ἐγὼ ἐκβαίνοντα κατ' ἄκνηστιν μέσα νῶτα
<hom.od 10.162>	πλῆξα: τὸ δ' ἀντικρὺ δόρυ χάλκεον ἐξεπέρησε,
<hom.od 10.163>	κὰδ δ' ἔπες' ἐν κονίῃσι μακών, ἀπὸ δ' ἔπτατο θυμός.
<hom.od 10.164>	τῷ δ' ἐγὼ ἐμβαίνων δόρυ χάλκεον ἐξ ὠτειλῆς
<hom.od 10.165>	εἰρυσάμην: τὸ μὲν αὖθι κατακλίνας ἐπὶ γαίῃ
<hom.od 10.166>	εἴας': αὐτὰρ ἐγὼ σπασάμην ῥῶπάς τε λύγους τε,
<hom.od 10.167>	πεῖσμα δ', ὅσον τ' ὄργυιαν, ἐυστρεφὲς ἀμφοτέρωθεν
<hom.od 10.168>	πλεξάμενος συνέδησα πόδας δεινοῖο πελώρου,
<hom.od 10.169>	βῆν δὲ καταλοφάδεια φέρων ἐπὶ νῆα μέλαιναν
<hom.od 10.170>	ἔγχει ἐρειδόμενος,  ἐπεὶ οὔ πως ἦεν ἐπ' ὤμου
<hom.od 10.171>	χειρὶ φέρειν ἑτέρῃ: μάλα γὰρ μέγα θηρίον ἦεν.
<hom.od 10.172>	κὰδ' δ' ἔβαλον προπάροιθε νεός, ἀνέγειρα δ' ἑταίρους
<hom.od 10.173>	μειλιχίοις ἐπέεσσι παρασταδὸν ἄνδρα ἕκαστον:

<hom.od 10.174>	“ὦ φίλοι, οὐ γάρ πω καταδυσόμεθ' ἀχνύμενοί περ
<hom.od 10.175>	εἰς ̓Αίδαο δόμους,  πρὶν μόρσιμον ἦμαρ ἐπέλθῃ:
<hom.od 10.176>	ἀλλ' ἄγετ', ὄφρ' ἐν νηὶ θοῇ βρῶσίς τε πόσις τε,
<hom.od 10.177>	μνησόμεθα βρώμης, μηδὲ τρυχώμεθα λιμῷ.’

<hom.od 10.178>	“ὣς ἐφάμην, οἱ δ' ὦκα ἐμοῖς ἐπέεσσι πίθοντο,
<hom.od 10.179>	ἐκ δὲ καλυψάμενοι παρὰ θῖν' ἁλὸς ἀτρυγέτοιο
<hom.od 10.180>	θηήσαντ' ἔλαφον: μάλα γὰρ μέγα θηρίον ἦεν.
<hom.od 10.181>	αὐτὰρ ἐπεὶ τάρπησαν ὁρώμενοι ὀφθαλμοῖσιν,
<hom.od 10.182>	χεῖρας νιψάμενοι τεύχοντ' ἐρικυδέα δαῖτα.
<hom.od 10.183>	ὣς τότε μὲν πρόπαν ἦμαρ ἐς ἠέλιον καταδύντα
<hom.od 10.184>	ἥμεθα δαινύμενοι κρέα τ' ἄσπετα καὶ μέθυ ἡδύ:
<hom.od 10.185>	ἦμος δ' ἠέλιος κατέδυ καὶ ἐπὶ κνέφας ἦλθε,
<hom.od 10.186>	δὴ τότε κοιμήθημεν ἐπὶ ῥηγμῖνι θαλάσσης.
<hom.od 10.187>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 10.188>	καὶ τότ' ἐγὼν ἀγορὴν θέμενος μετὰ πᾶσιν ἔειπον:

<hom.od 10.189>	“‘κέκλυτέ μευ μύθων, κακά περ πάσχοντες ἑταῖροι:
<hom.od 10.190>	ὦ φίλοι,  οὐ γάρ τ' ἴδμεν, ὅπῃ ζόφος οὐδ' ὅπῃ ἠώς,
<hom.od 10.191>	οὐδ' ὅπῃ ἠέλιος φαεσίμβροτος εἶς' ὑπὸ γαῖαν,
<hom.od 10.192>	οὐδ' ὅπῃ ἀννεῖται: ἀλλὰ φραζώμεθα θᾶσσον
<hom.od 10.193>	εἴ τις ἔτ' ἔσται μῆτις. ἐγὼ δ' οὔκ οἴομαι εἶναι.
<hom.od 10.194>	εἶδον γὰρ σκοπιὴν ἐς παιπαλόεσσαν ἀνελθὼν
<hom.od 10.195>	νῆσον,  τὴν πέρι πόντος ἀπείριτος ἐστεφάνωται:
<hom.od 10.196>	αὐτὴ δὲ χθαμαλὴ κεῖται: καπνὸν δ' ἐνὶ μέσσῃ
<hom.od 10.197>	ἔδρακον ὀφθαλμοῖσι διὰ δρυμὰ πυκνὰ καὶ ὕλην.’

<hom.od 10.198>	“ὣς ἐφάμην, τοῖσιν δὲ κατεκλάσθη φίλον ἦτορ
<hom.od 10.199>	μνησαμένοις ἔργων Λαιστρυγόνος ̓Αντιφάταο
<hom.od 10.200>	Κύκλωπός τε βίης μεγαλήτορος,  ἀνδροφάγοιο.
<hom.od 10.201>	κλαῖον δὲ λιγέως θαλερὸν κατὰ δάκρυ χέοντες:
<hom.od 10.202>	ἀλλ' οὐ γάρ τις πρῆξις ἐγίγνετο μυρομένοισιν.

<hom.od 10.203>	“αὐτὰρ ἐγὼ δίχα πάντας ἐυκνήμιδας ἑταίρους
<hom.od 10.204>	ἠρίθμεον, ἀρχὸν δὲ μετ' ἀμφοτέροισιν ὄπασσα:
<hom.od 10.205>	τῶν μὲν ἐγὼν ἦρχον,  τῶν δ' Εὐρύλοχος θεοειδής.
<hom.od 10.206>	κλήρους δ' ἐν κυνέῃ χαλκήρεϊ πάλλομεν ὦκα:
<hom.od 10.207>	ἐκ δ' ἔθορε κλῆρος μεγαλήτορος Εὐρυλόχοιο.
<hom.od 10.208>	βῆ δ' ἰέναι, ἅμα τῷ γε δύω καὶ εἴκος' ἑταῖροι
<hom.od 10.209>	κλαίοντες: κατὰ δ' ἄμμε λίπον γοόωντας ὄπισθεν.
<hom.od 10.210>	εὗρον δ' ἐν βήσσῃσι τετυγμένα δώματα Κίρκης
<hom.od 10.211>	ξεστοῖσιν λάεσσι, περισκέπτῳ ἐνὶ χώρῳ:
<hom.od 10.212>	ἀμφὶ δέ μιν λύκοι ἦσαν ὀρέστεροι ἠδὲ λέοντες,
<hom.od 10.213>	τοὺς αὐτὴ κατέθελξεν, ἐπεὶ κακὰ φάρμακ' ἔδωκεν.
<hom.od 10.214>	οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε
<hom.od 10.215>	οὐρῇσιν μακρῇσι περισσαίνοντες ἀνέσταν.
<hom.od 10.216>	ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα
<hom.od 10.217>	σαίνως', αἰεὶ γάρ τε φέρει μειλίγματα θυμοῦ,
<hom.od 10.218>	ὣς τοὺς ἀμφὶ λύκοι κρατερώνυχες ἠδὲ λέοντες
<hom.od 10.219>	σαῖνον: τοὶ δ' ἔδεισαν, ἐπεὶ ἴδον αἰνὰ πέλωρα.
<hom.od 10.220>	ἔσταν δ' ἐν προθύροισι θεᾶς καλλιπλοκάμοιο,
<hom.od 10.221>	Κίρκης δ' ἔνδον ἄκουον ἀειδούσης ὀπὶ καλῇ,
<hom.od 10.222>	ἱστὸν ἐποιχομένης μέγαν ἄμβροτον, οἷα θεάων
<hom.od 10.223>	λεπτά τε καὶ χαρίεντα καὶ ἀγλαὰ ἔργα πέλονται.
<hom.od 10.224>	τοῖσι δὲ μύθων ἦρχε Πολίτης ὄρχαμος ἀνδρῶν,
<hom.od 10.225>	ὅς μοι κήδιστος ἑτάρων ἦν κεδνότατός τε:

<hom.od 10.226>	“ὦ φίλοι, ἔνδον γάρ τις ἐποιχομένη μέγαν ἱστὸν
<hom.od 10.227>	καλὸν ἀοιδιάει, δάπεδον δ' ἅπαν ἀμφιμέμυκεν,
<hom.od 10.228>	ἢ θεὸς ἠὲ γυνή: ἀλλὰ φθεγγώμεθα θᾶσσον.’

<hom.od 10.229>	“ὣς ἄρ' ἐφώνησεν, τοὶ δὲ φθέγγοντο καλεῦντες.
<hom.od 10.230>	ἡ δ' αἶψ' ἐξελθοῦσα θύρας ὤιξε φαεινὰς
<hom.od 10.231>	καὶ κάλει: οἱ δ' ἅμα πάντες ἀιδρείῃσιν ἕποντο:
<hom.od 10.232>	Εὐρύλοχος δ' ὑπέμεινεν, ὀισάμενος δόλον εἶναι.
<hom.od 10.233>	εἷσεν δ' εἰσαγαγοῦσα κατὰ κλισμούς τε θρόνους τε,
<hom.od 10.234>	ἐν δέ σφιν τυρόν τε καὶ ἄλφιτα καὶ μέλι χλωρὸν
<hom.od 10.235>	οἴνῳ Πραμνείῳ ἐκύκα: ἀνέμισγε δὲ σίτῳ
<hom.od 10.236>	φάρμακα λύγρ', ἵνα πάγχυ λαθοίατο πατρίδος αἴης.
<hom.od 10.237>	αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα
<hom.od 10.238>	ῥάβδῳ πεπληγυῖα κατὰ συφεοῖσιν ἐέργνυ.
<hom.od 10.239>	οἱ δὲ συῶν μὲν ἔχον κεφαλὰς φωνήν τε τρίχας τε
<hom.od 10.240>	καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.
<hom.od 10.241>	ὣς οἱ μὲν κλαίοντες ἐέρχατο,  τοῖσι δὲ Κίρκη
<hom.od 10.242>	πάρ ῥ' ἄκυλον βάλανόν τε βάλεν καρπόν τε κρανείης
<hom.od 10.243>	ἔδμεναι, οἷα σύες χαμαιευνάδες αἰὲν ἔδουσιν.

<hom.od 10.244>	“Εὐρύλοχος δ' αἶψ' ἦλθε θοὴν ἐπὶ νῆα μέλαιναν
<hom.od 10.245>	ἀγγελίην ἑτάρων ἐρέων καὶ ἀδευκέα πότμον.
<hom.od 10.246>	οὐδέ τι ἐκφάσθαι δύνατο ἔπος ἱέμενός περ,
<hom.od 10.247>	κῆρ ἄχεϊ μεγάλῳ βεβολημένος: ἐν δέ οἱ ὄσσε
<hom.od 10.248>	δακρυόφιν πίμπλαντο, γόον δ' ὠίετο θυμός.
<hom.od 10.249>	ἀλλ' ὅτε δή μιν πάντες ἀγασσάμεθ' ἐξερέοντες,
<hom.od 10.250>	καὶ τότε τῶν ἄλλων ἑτάρων κατέλεξεν ὄλεθρον:

<hom.od 10.251>	“‘ἤιομεν, ὡς ἐκέλευες, ἀνὰ δρυμά, φαίδιμ' ̓Οδυσσεῦ:
<hom.od 10.252>	εὕρομεν ἐν βήσσῃσι τετυγμένα δώματα καλὰ
<hom.od 10.253>	ξεστοῖσιν λάεσσι, περισκέπτῳ ἐνὶ χώρῳ.
<hom.od 10.254>	ἔνθα δέ τις μέγαν ἱστὸν ἐποιχομένη λίγ' ἄειδεν,
<hom.od 10.255>	ἢ θεὸς ἠὲ γυνή: τοὶ δὲ φθέγγοντο καλεῦντες.
<hom.od 10.256>	ἡ δ' αἶψ' ἐξελθοῦσα θύρας ὤιξε φαεινὰς
<hom.od 10.257>	καὶ κάλει: οἱ δ' ἅμα πάντες ἀιδρείῃσιν ἕποντο:
<hom.od 10.258>	αὐτὰρ ἐγὼν ὑπέμεινα, ὀισάμενος δόλον εἶναι.
<hom.od 10.259>	οἱ δ' ἅμ' ἀιστώθησαν ἀολλέες, οὐδέ τις αὐτῶν
<hom.od 10.260>	ἐξεφάνη: δηρὸν δὲ καθήμενος ἐσκοπίαζον.’

<hom.od 10.261>	“ὣς ἔφατ', αὐτὰρ ἐγὼ περὶ μὲν ξίφος ἀργυρόηλον
<hom.od 10.262>	ὤμοιιν βαλόμην, μέγα χάλκεον, ἀμφὶ δὲ τόξα:
<hom.od 10.263>	τὸν δ' ἂψ ἠνώγεα αὐτὴν ὁδὸν ἡγήσασθαι.
<hom.od 10.264>	αὐτὰρ ὅ γ' ἀμφοτέρῃσι λαβὼν ἐλλίσσετο γούνων
<hom.od 10.265>	καί μ' ὀλοφυρόμενος ἔπεα πτερόεντα προσηύδα:

<hom.od 10.266>	“‘μή μ' ἄγε κεῖς' ἀέκοντα, διοτρεφές, ἀλλὰ λίπ' αὐτοῦ.
<hom.od 10.267>	οἶδα γάρ, ὡς οὔτ' αὐτὸς ἐλεύσεαι οὔτε τιν' ἄλλον
<hom.od 10.268>	ἄξεις σῶν ἑτάρων. ἀλλὰ ξὺν τοίσδεσι θᾶσσον
<hom.od 10.269>	φεύγωμεν: ἔτι γάρ κεν ἀλύξαιμεν κακὸν ἦμαρ.’

<hom.od 10.270>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 10.271>	Εὐρύλοχ',  ἦ τοι μὲν σὺ μέν' αὐτοῦ τῷδ' ἐνὶ χώρῳ
<hom.od 10.272>	ἔσθων καὶ πίνων κοίλῃ παρὰ νηὶ μελαίνῃ:
<hom.od 10.273>	αὐτὰρ ἐγὼν εἶμι, κρατερὴ δέ μοι ἔπλετ' ἀνάγκη.’

<hom.od 10.274>	“ὣς εἰπὼν παρὰ νηὸς ἀνήιον ἠδὲ θαλάσσης.
<hom.od 10.275>	ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας
<hom.od 10.276>	Κίρκης ἵξεσθαι πολυφαρμάκου ἐς μέγα δῶμα,
<hom.od 10.277>	ἔνθα μοι ̔Ερμείας χρυσόρραπις ἀντεβόλησεν
<hom.od 10.278>	ἐρχομένῳ πρὸς δῶμα, νεηνίῃ ἀνδρὶ ἐοικώς,
<hom.od 10.279>	πρῶτον ὑπηνήτῃ, τοῦ περ χαριεστάτη ἥβη:
<hom.od 10.280>	ἔν τ' ἄρα μοι φῦ χειρί,  ἔπος τ' ἔφατ' ἔκ τ' ὀνόμαζε:

<hom.od 10.281>	“‘πῇ δὴ αὖτ', ὦ δύστηνε, δι' ἄκριας ἔρχεαι οἶος,
<hom.od 10.282>	χώρου ἄιδρις ἐών; ἕταροι δέ τοι οἵδ' ἐνὶ Κίρκης
<hom.od 10.283>	ἔρχαται ὥς τε σύες πυκινοὺς κευθμῶνας ἔχοντες.
<hom.od 10.284>	ἦ τοὺς λυσόμενος δεῦρ' ἔρχεαι; οὐδέ σέ φημι
<hom.od 10.285>	αὐτὸν νοστήσειν,  μενέεις δὲ σύ γ', ἔνθα περ ἄλλοι.
<hom.od 10.286>	ἀλλ' ἄγε δή σε κακῶν ἐκλύσομαι ἠδὲ σαώσω.
<hom.od 10.287>	τῆ, τόδε φάρμακον ἐσθλὸν ἔχων ἐς δώματα Κίρκης
<hom.od 10.288>	ἔρχευ, ὅ κέν τοι κρατὸς ἀλάλκῃσιν κακὸν ἦμαρ.
<hom.od 10.289>	πάντα δέ τοι ἐρέω ὀλοφώια δήνεα Κίρκης.
<hom.od 10.290>	τεύξει τοι κυκεῶ,  βαλέει δ' ἐν φάρμακα σίτῳ.
<hom.od 10.291>	ἀλλ' οὐδ' ὣς θέλξαι σε δυνήσεται: οὐ γὰρ ἐάσει
<hom.od 10.292>	φάρμακον ἐσθλόν, ὅ τοι δώσω, ἐρέω δὲ ἕκαστα.
<hom.od 10.293>	ὁππότε κεν Κίρκη ς' ἐλάσῃ περιμήκεϊ ῥάβδῳ,
<hom.od 10.294>	δὴ τότε σὺ ξίφος ὀξὺ ἐρυσσάμενος παρὰ μηροῦ
<hom.od 10.295>	Κίρκῃ ἐπαῖξαι,  ὥς τε κτάμεναι μενεαίνων.
<hom.od 10.296>	ἡ δέ ς' ὑποδείσασα κελήσεται εὐνηθῆναι:
<hom.od 10.297>	ἔνθα σὺ μηκέτ' ἔπειτ' ἀπανήνασθαι θεοῦ εὐνήν,
<hom.od 10.298>	ὄφρα κέ τοι λύσῃ θ' ἑτάρους αὐτόν τε κομίσσῃ:
<hom.od 10.299>	ἀλλὰ κέλεσθαί μιν μακάρων μέγαν ὅρκον ὀμόσσαι,
<hom.od 10.300>	μή τί τοι αὐτῷ πῆμα κακὸν βουλευσέμεν ἄλλο,
<hom.od 10.301>	μή ς' ἀπογυμνωθέντα κακὸν καὶ ἀνήνορα θήῃ.’

<hom.od 10.302>	“ὣς ἄρα φωνήσας πόρε φάρμακον ἀργεϊφόντης
<hom.od 10.303>	ἐκ γαίης ἐρύσας, καί μοι φύσιν αὐτοῦ ἔδειξε.
<hom.od 10.304>	ῥίζῃ μὲν μέλαν ἔσκε, γάλακτι δὲ εἴκελον ἄνθος:
<hom.od 10.305>	μῶλυ δέ μιν καλέουσι θεοί: χαλεπὸν δέ τ' ὀρύσσειν
<hom.od 10.306>	ἀνδράσι γε θνητοῖσι, θεοὶ δέ τε πάντα δύνανται.
<hom.od 10.307>	̔Ερμείας μὲν ἔπειτ' ἀπέβη πρὸς μακρὸν ̓́Ολυμπον
<hom.od 10.308>	νῆσον ἀν' ὑλήεσσαν, ἐγὼ δ' ἐς δώματα Κίρκης
<hom.od 10.309>	ἤια, πολλὰ δέ μοι κραδίη πόρφυρε κιόντι.
<hom.od 10.310>	ἔστην δ' εἰνὶ θύρῃσι θεᾶς καλλιπλοκάμοιο:
<hom.od 10.311>	ἔνθα στὰς ἐβόησα, θεὰ δέ μευ ἔκλυεν αὐδῆς.
<hom.od 10.312>	ἡ δ' αἶψ' ἐξελθοῦσα θύρας ὤιξε φαεινὰς
<hom.od 10.313>	καὶ κάλει: αὐτὰρ ἐγὼν ἑπόμην ἀκαχήμενος ἦτορ.
<hom.od 10.314>	εἷσε δέ μ' εἰσαγαγοῦσα ἐπὶ θρόνου ἀργυροήλου
<hom.od 10.315>	καλοῦ δαιδαλέου: ὑπὸ δὲ θρῆνυς ποσὶν ἦεν:
<hom.od 10.316>	τεῦχε δέ μοι κυκεῶ χρυσέῳ δέπαι, ὄφρα πίοιμι,
<hom.od 10.317>	ἐν δέ τε φάρμακον ἧκε, κακὰ φρονέους' ἐνὶ θυμῷ.
<hom.od 10.318>	αὐτὰρ ἐπεὶ δῶκέν τε καὶ ἔκπιον, οὐδέ μ' ἔθελξε,
<hom.od 10.319>	ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν:
<hom.od 10.320>	‘ἔρχεο νῦν συφεόνδε,  μετ' ἄλλων λέξο ἑταίρων.’

<hom.od 10.321>	“ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ
<hom.od 10.322>	Κίρκῃ ἐπήιξα ὥς τε κτάμεναι μενεαίνων.
<hom.od 10.323>	ἡ δὲ μέγα ἰάχουσα ὑπέδραμε καὶ λάβε γούνων,
<hom.od 10.324>	καί μ' ὀλοφυρομένη ἔπεα πτερόεντα προσηύδα:

<hom.od 10.325>	“‘τίς πόθεν εἰς ἀνδρῶν; πόθι τοι πόλις ἠδὲ τοκῆες;
<hom.od 10.326>	θαῦμά μ' ἔχει ὡς οὔ τι πιὼν τάδε φάρμακ' ἐθέλχθης:
<hom.od 10.327>	οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη,
<hom.od 10.328>	ὅς κε πίῃ καὶ πρῶτον ἀμείψεται ἕρκος ὀδόντων.
<hom.od 10.329>	σοὶ δέ τις ἐν στήθεσσιν ἀκήλητος νόος ἐστίν.
<hom.od 10.330>	ἦ σύ γ' ̓Οδυσσεύς ἐσσι πολύτροπος,  ὅν τέ μοι αἰεὶ
<hom.od 10.331>	φάσκεν ἐλεύσεσθαι χρυσόρραπις ἀργεϊφόντης,
<hom.od 10.332>	ἐκ Τροίης ἀνιόντα θοῇ σὺν νηὶ μελαίνῃ.
<hom.od 10.333>	ἀλλ' ἄγε δὴ κολεῷ μὲν ἄορ θέο, νῶι δ' ἔπειτα
<hom.od 10.334>	εὐνῆς ἡμετέρης ἐπιβείομεν, ὄφρα μιγέντε
<hom.od 10.335>	εὐνῇ καὶ φιλότητι πεποίθομεν ἀλλήλοισιν.’

<hom.od 10.336>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 10.337>	‘ὦ Κίρκη, πῶς γάρ με κέλεαι σοὶ ἤπιον εἶναι,
<hom.od 10.338>	ἥ μοι σῦς μὲν ἔθηκας ἐνὶ μεγάροισιν ἑταίρους,
<hom.od 10.339>	αὐτὸν δ' ἐνθάδ' ἔχουσα δολοφρονέουσα κελεύεις
<hom.od 10.340>	ἐς θάλαμόν τ' ἰέναι καὶ σῆς ἐπιβήμεναι εὐνῆς,
<hom.od 10.341>	ὄφρα με γυμνωθέντα κακὸν καὶ ἀνήνορα θήῃς.
<hom.od 10.342>	οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς,
<hom.od 10.343>	εἰ μή μοι τλαίης γε, θεά, μέγαν ὅρκον ὀμόσσαι
<hom.od 10.344>	μή τί μοι αὐτῷ πῆμα κακὸν βουλευσέμεν ἄλλο.’

<hom.od 10.345>	“ὣς ἐφάμην,  ἡ δ' αὐτίκ' ἀπώμνυεν, ὡς ἐκέλευον.
<hom.od 10.346>	αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,
<hom.od 10.347>	καὶ τότ' ἐγὼ Κίρκης ἐπέβην περικαλλέος εὐνῆς.

<hom.od 10.348>	“ἀμφίπολοι δ' ἄρα τέως μὲν ἐνὶ μεγάροισι πένοντο
<hom.od 10.349>	τέσσαρες, αἵ οἱ δῶμα κάτα δρήστειραι ἔασι:
<hom.od 10.350>	γίγνονται δ' ἄρα ταί γ' ἔκ τε κρηνέων ἀπό τ' ἀλσέων
<hom.od 10.351>	ἔκ θ' ἱερῶν ποταμῶν, οἵ τ' εἰς ἅλαδε προρέουσι.
<hom.od 10.352>	τάων ἡ μὲν ἔβαλλε θρόνοις ἔνι ῥήγεα καλὰ
<hom.od 10.353>	πορφύρεα καθύπερθ', ὑπένερθε δὲ λῖθ' ὑπέβαλλεν:
<hom.od 10.354>	ἡ δ' ἑτέρη προπάροιθε θρόνων ἐτίταινε τραπέζας
<hom.od 10.355>	ἀργυρέας,  ἐπὶ δέ σφι τίθει χρύσεια κάνεια:
<hom.od 10.356>	ἡ δὲ τρίτη κρητῆρι μελίφρονα οἶνον ἐκίρνα
<hom.od 10.357>	ἡδὺν ἐν ἀργυρέῳ, νέμε δὲ χρύσεια κύπελλα:
<hom.od 10.358>	ἡ δὲ τετάρτη ὕδωρ ἐφόρει καὶ πῦρ ἀνέκαιε
<hom.od 10.359>	πολλὸν ὑπὸ τρίποδι μεγάλῳ: ἰαίνετο δ' ὕδωρ.
<hom.od 10.360>	αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
<hom.od 10.361>	ἔς ῥ' ἀσάμινθον ἕσασα λό' ἐκ τρίποδος μεγάλοιο,
<hom.od 10.362>	θυμῆρες κεράσασα, κατὰ κρατός τε καὶ ὤμων,
<hom.od 10.363>	ὄφρα μοι ἐκ κάματον θυμοφθόρον εἵλετο γυίων.
<hom.od 10.364>	αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,
<hom.od 10.365>	ἀμφὶ δέ με χλαῖναν καλὴν βάλεν ἠδὲ χιτῶνα,
<hom.od 10.366>	εἷσε δέ μ' εἰσαγαγοῦσα ἐπὶ θρόνου ἀργυροήλου
<hom.od 10.367>	καλοῦ δαιδαλέου, ὑπὸ δὲ θρῆνυς ποσὶν ἦεν:
<hom.od 10.368>	χέρνιβα δ' ἀμφίπολος προχόῳ ἐπέχευε φέρουσα
<hom.od 10.369>	καλῇ χρυσείῃ, ὑπὲρ ἀργυρέοιο λέβητος,
<hom.od 10.370>	νίψασθαι: παρὰ δὲ ξεστὴν ἐτάνυσσε τράπεζαν.
<hom.od 10.371>	σῖτον δ' αἰδοίη ταμίη παρέθηκε φέρουσα,
<hom.od 10.372>	εἴδατα πόλλ' ἐπιθεῖσα, χαριζομένη παρεόντων.
<hom.od 10.373>	ἐσθέμεναι δ' ἐκέλευεν: ἐμῷ δ' οὐχ ἥνδανε θυμῷ,
<hom.od 10.374>	ἀλλ' ἥμην ἀλλοφρονέων, κακὰ δ' ὄσσετο θυμός.

<hom.od 10.375>	“Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ
<hom.od 10.376>	χεῖρας ἰάλλοντα, κρατερὸν δέ με πένθος ἔχοντα,
<hom.od 10.377>	ἄγχι παρισταμένη ἔπεα πτερόεντα προσηύδα:

<hom.od 10.378>	“ ‘τίφθ' οὕτως, ̓Οδυσεῦ, κατ' ἄρ' ἕζεαι ἶσος ἀναύδῳ,
<hom.od 10.379>	θυμὸν ἔδων, βρώμης δ' οὐχ ἅπτεαι οὐδὲ ποτῆτος;
<hom.od 10.380>	ἦ τινά που δόλον ἄλλον ὀίεαι: οὐδέ τί σε χρὴ
<hom.od 10.381>	δειδίμεν: ἤδη γάρ τοι ἀπώμοσα καρτερὸν ὅρκον.’

<hom.od 10.382>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 10.383>	‘ὦ Κίρκη, τίς γάρ κεν ἀνήρ, ὃς ἐναίσιμος εἴη,
<hom.od 10.384>	πρὶν τλαίη πάσσασθαι ἐδητύος ἠδὲ ποτῆτος,
<hom.od 10.385>	πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι;
<hom.od 10.386>	ἀλλ' εἰ δὴ πρόφρασσα πιεῖν φαγέμεν τε κελεύεις,
<hom.od 10.387>	λῦσον, ἵν' ὀφθαλμοῖσιν ἴδω ἐρίηρας ἑταίρους.’

<hom.od 10.388>	“ὣς ἐφάμην, Κίρκη δὲ διὲκ μεγάροιο βεβήκει
<hom.od 10.389>	ῥάβδον ἔχους' ἐν χειρί, θύρας δ' ἀνέῳξε συφειοῦ,
<hom.od 10.390>	ἐκ δ' ἔλασεν σιάλοισιν ἐοικότας ἐννεώροισιν.
<hom.od 10.391>	οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν
<hom.od 10.392>	ἐρχομένη προσάλειφεν ἑκάστῳ φάρμακον ἄλλο.
<hom.od 10.393>	τῶν δ' ἐκ μὲν μελέων τρίχες ἔρρεον, ἃς πρὶν ἔφυσε
<hom.od 10.394>	φάρμακον οὐλόμενον, τό σφιν πόρε πότνια Κίρκη:
<hom.od 10.395>	ἄνδρες δ' ἂψ ἐγένοντο νεώτεροι ἢ πάρος ἦσαν,
<hom.od 10.396>	καὶ πολὺ καλλίονες καὶ μείζονες εἰσοράασθαι.
<hom.od 10.397>	ἔγνωσαν δέ μ' ἐκεῖνοι ἔφυν τ' ἐν χερσὶν ἕκαστος.
<hom.od 10.398>	πᾶσιν δ' ἱμερόεις ὑπέδυ γόος, ἀμφὶ δὲ δῶμα
<hom.od 10.399>	σμερδαλέον κονάβιζε: θεὰ δ' ἐλέαιρε καὶ αὐτή.

<hom.od 10.400>	“ἡ δέ μευ ἄγχι στᾶσα προσηύδα δῖα θεάων:
<hom.od 10.401>	‘διογενὲς Λαερτιάδη, πολυμήχαν' ̓Οδυσσεῦ,
<hom.od 10.402>	ἔρχεο νῦν ἐπὶ νῆα θοὴν καὶ θῖνα θαλάσσης.
<hom.od 10.403>	νῆα μὲν ἂρ πάμπρωτον ἐρύσσατε ἤπειρόνδε,
<hom.od 10.404>	κτήματα δ' ἐν σπήεσσι πελάσσατε ὅπλα τε πάντα:
<hom.od 10.405>	αὐτὸς δ' ἂψ ἰέναι καὶ ἄγειν ἐρίηρας ἑταίρους.’

<hom.od 10.406>	“ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ,
<hom.od 10.407>	βῆν δ' ἰέναι ἐπὶ νῆα θοὴν καὶ θῖνα θαλάσσης.
<hom.od 10.408>	εὗρον ἔπειτ' ἐπὶ νηὶ θοῇ ἐρίηρας ἑταίρους
<hom.od 10.409>	οἴκτρ' ὀλοφυρομένους, θαλερὸν κατὰ δάκρυ χέοντας.
<hom.od 10.410>	ὡς δ' ὅτ' ἂν ἄγραυλοι πόριες περὶ βοῦς ἀγελαίας,
<hom.od 10.411>	ἐλθούσας ἐς κόπρον, ἐπὴν βοτάνης κορέσωνται,
<hom.od 10.412>	πᾶσαι ἅμα σκαίρουσιν ἐναντίαι: οὐδ' ἔτι σηκοὶ
<hom.od 10.413>	ἴσχους', ἀλλ' ἁδινὸν μυκώμεναι ἀμφιθέουσι:
<hom.od 10.414>	μητέρας: ὣς ἔμ' ἐκεῖνοι ἐπεὶ ἴδον ὀφθαλμοῖσι,
<hom.od 10.415>	δακρυόεντες ἔχυντο: δόκησε δ' ἄρα σφίσι θυμὸς
<hom.od 10.416>	ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν
<hom.od 10.417>	τρηχείης ̓Ιθάκης, ἵνα τ' ἔτραφεν ἠδ' ἐγένοντο.
<hom.od 10.418>	καί μ' ὀλοφυρόμενοι ἔπεα πτερόεντα προσηύδων:

<hom.od 10.419>	“ ‘σοὶ μὲν νοστήσαντι, διοτρεφές, ὣς ἐχάρημεν,
<hom.od 10.420>	ὡς εἴ τ' εἰς ̓Ιθάκην ἀφικοίμεθα πατρίδα γαῖαν:
<hom.od 10.421>	ἀλλ' ἄγε, τῶν ἄλλων ἑτάρων κατάλεξον ὄλεθρον.’

<hom.od 10.422>	“ὣς ἔφαν, αὐτὰρ ἐγὼ προσέφην μαλακοῖς ἐπέεσσι:
<hom.od 10.423>	‘νῆα μὲν ἂρ πάμπρωτον ἐρύσσομεν ἤπειρόνδε,
<hom.od 10.424>	κτήματα δ' ἐν σπήεσσι πελάσσομεν ὅπλα τε πάντα:
<hom.od 10.425>	αὐτοὶ δ' ὀτρύνεσθε ἐμοὶ ἅμα πάντες ἕπεσθαι,
<hom.od 10.426>	ὄφρα ἴδηθ' ἑτάρους ἱεροῖς ἐν δώμασι Κίρκης
<hom.od 10.427>	πίνοντας καὶ ἔδοντας: ἐπηετανὸν γὰρ ἔχουσιν.’

<hom.od 10.428>	“ὣς ἐφάμην, οἱ δ' ὦκα ἐμοῖς ἐπέεσσι πίθοντο.
<hom.od 10.429>	Εὐρύλοχος δέ μοι οἶος ἐρύκανε πάντας ἑταίρους:
<hom.od 10.430>	καί σφεας φωνήσας ἔπεα πτερόεντα προσηύδα:

<hom.od 10.431>	“‘ἆ δειλοί, πός' ἴμεν; τί κακῶν ἱμείρετε τούτων;
<hom.od 10.432>	Κίρκης ἐς μέγαρον καταβήμεναι, ἥ κεν ἅπαντας
<hom.od 10.433>	ἢ σῦς ἠὲ λύκους ποιήσεται ἠὲ λέοντας,
<hom.od 10.434>	οἵ κέν οἱ μέγα δῶμα φυλάσσοιμεν καὶ ἀνάγκῃ,
<hom.od 10.435>	ὥς περ Κύκλωψ ἔρξ',  ὅτε οἱ μέσσαυλον ἵκοντο
<hom.od 10.436>	ἡμέτεροι ἕταροι, σὺν δ' ὁ θρασὺς εἵπετ' ̓Οδυσσεύς:
<hom.od 10.437>	τούτου γὰρ καὶ κεῖνοι ἀτασθαλίῃσιν ὄλοντο.’

<hom.od 10.438>	“ὣς ἔφατ', αὐτὰρ ἐγώ γε μετὰ φρεσὶ μερμήριξα,
<hom.od 10.439>	σπασσάμενος τανύηκες ἄορ παχέος παρὰ μηροῦ,
<hom.od 10.440>	τῷ οἱ ἀποπλήξας κεφαλὴν οὖδάσδε πελάσσαι,
<hom.od 10.441>	καὶ πηῷ περ ἐόντι μάλα σχεδόν: ἀλλά μ' ἑταῖροι
<hom.od 10.442>	μειλιχίοις ἐπέεσσιν ἐρήτυον ἄλλοθεν ἄλλος:

<hom.od 10.443>	“‘διογενές, τοῦτον μὲν ἐάσομεν, εἰ σὺ κελεύεις,
<hom.od 10.444>	αὐτοῦ πὰρ νηί τε μένειν καὶ νῆα ἔρυσθαι:
<hom.od 10.445>	ἡμῖν δ' ἡγεμόνευ' ἱερὰ πρὸς δώματα Κίρκης.’

<hom.od 10.446>	“ὣς φάμενοι παρὰ νηὸς ἀνήιον ἠδὲ θαλάσσης.
<hom.od 10.447>	οὐδὲ μὲν Εὐρύλοχος κοίλῃ παρὰ νηὶ λέλειπτο,
<hom.od 10.448>	ἀλλ' ἕπετ': ἔδεισεν γὰρ ἐμὴν ἔκπαγλον ἐνιπήν.

<hom.od 10.449>	“τόφρα δὲ τοὺς ἄλλους ἑτάρους ἐν δώμασι Κίρκη
<hom.od 10.450>	ἐνδυκέως λοῦσέν τε καὶ ἔχρισεν λίπ' ἐλαίῳ,
<hom.od 10.451>	ἀμφὶ δ' ἄρα χλαίνας οὔλας βάλεν ἠδὲ χιτῶνας:
<hom.od 10.452>	δαινυμένους δ' ἐὺ πάντας ἐφεύρομεν ἐν μεγάροισιν.
<hom.od 10.453>	οἱ δ' ἐπεὶ ἀλλήλους εἶδον φράσσαντό τ' ἐσάντα,
<hom.od 10.454>	κλαῖον ὀδυρόμενοι, περὶ δὲ στεναχίζετο δῶμα.
<hom.od 10.455>	ἡ δέ μευ ἄγχι στᾶσα προσηύδα δῖα θεάων:

<hom.od 10.456>	“‘μηκέτι νῦν θαλερὸν γόον ὄρνυτε: οἶδα καὶ αὐτὴ
<hom.od 10.457>	ἠμὲν ὅς' ἐν πόντῳ πάθετ' ἄλγεα ἰχθυόεντι,
<hom.od 10.458>	ἠδ' ὅς' ἀνάρσιοι ἄνδρες ἐδηλήσαντ' ἐπὶ χέρσου.
<hom.od 10.460>	ἀλλ' ἄγετ' ἐσθίετε βρώμην καὶ πίνετε οἶνον,
<hom.od 10.461>	εἰς ὅ κεν αὖτις θυμὸν ἐνὶ στήθεσσι λάβητε,
<hom.od 10.462>	οἷον ὅτε πρώτιστον ἐλείπετε πατρίδα γαῖαν
<hom.od 10.463>	τρηχείης ̓Ιθάκης. νῦν δ' ἀσκελέες καὶ ἄθυμοι,
<hom.od 10.464>	αἰὲν ἄλης χαλεπῆς μεμνημένοι, οὐδέ ποθ' ὕμιν
<hom.od 10.465>	θυμὸς ἐν εὐφροσύνῃ,  ἐπεὶ ἦ μάλα πολλὰ πέποσθε.’

<hom.od 10.466>	“ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.
<hom.od 10.467>	ἔνθα μὲν ἤματα πάντα τελεσφόρον εἰς ἐνιαυτὸν
<hom.od 10.468>	ἥμεθα δαινύμενοι κρέα τ' ἄσπετα καὶ μέθυ ἡδύ:
<hom.od 10.469>	ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι
<hom.od 10.470>	μηνῶν φθινόντων,  περὶ δ' ἤματα μακρὰ τελέσθη,
<hom.od 10.471>	καὶ τότε μ' ἐκκαλέσαντες ἔφαν ἐρίηρες ἑταῖροι:

<hom.od 10.472>	“‘δαιμόνι', ἤδη νῦν μιμνήσκεο πατρίδος αἴης,
<hom.od 10.473>	εἴ τοι θέσφατόν ἐστι σαωθῆναι καὶ ἱκέσθαι
<hom.od 10.474>	οἶκον ἐς ὑψόροφον καὶ σὴν ἐς πατρίδα γαῖαν.’

<hom.od 10.475>	“ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ.
<hom.od 10.476>	ὣς τότε μὲν πρόπαν ἦμαρ ἐς ἠέλιον καταδύντα
<hom.od 10.477>	ἥμεθα, δαινύμενοι κρέα τ' ἄσπετα καὶ μέθυ ἡδύ:
<hom.od 10.478>	ἦμος δ' ἠέλιος κατέδυ καὶ ἐπὶ κνέφας ἦλθεν,
<hom.od 10.479>	οἱ μὲν κοιμήσαντο κατὰ μέγαρα σκιόεντα.
<hom.od 10.480>	αὐτὰρ ἐγὼ Κίρκης ἐπιβὰς περικαλλέος εὐνῆς
<hom.od 10.481>	γούνων ἐλλιτάνευσα, θεὰ δέ μευ ἔκλυεν αὐδῆς:
<hom.od 10.482>	καί μιν φωνήσας ἔπεα πτερόεντα προσηύδων:

<hom.od 10.483>	“‘ὢ Κίρκη, τέλεσόν μοι ὑπόσχεσιν ἥν περ ὑπέστης,
<hom.od 10.484>	οἴκαδε πεμψέμεναι: θυμὸς δέ μοι ἔσσυται ἤδη,
<hom.od 10.485>	ἠδ' ἄλλων ἑτάρων,  οἵ μευ φθινύθουσι φίλον κῆρ
<hom.od 10.486>	ἀμφ' ἔμ' ὀδυρόμενοι, ὅτε που σύ γε νόσφι γένηαι.’

<hom.od 10.487>	“ὣς ἐφάμην, ἡ δ' αὐτίκ' ἀμείβετο δῖα θεάων:
<hom.od 10.488>	‘διογενὲς Λαερτιάδη, πολυμήχαν' ̓Οδυσσεῦ,
<hom.od 10.489>	μηκέτι νῦν ἀέκοντες ἐμῷ ἐνὶ μίμνετε οἴκῳ.
<hom.od 10.490>	ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι
<hom.od 10.491>	εἰς ̓Αίδαο δόμους καὶ ἐπαινῆς Περσεφονείης,
<hom.od 10.492>	ψυχῇ χρησομένους Θηβαίου Τειρεσίαο,
<hom.od 10.493>	μάντηος ἀλαοῦ, τοῦ τε φρένες ἔμπεδοί εἰσι:
<hom.od 10.494>	τῷ καὶ τεθνηῶτι νόον πόρε Περσεφόνεια,
<hom.od 10.495>	οἴῳ πεπνῦσθαι,  τοὶ δὲ σκιαὶ ἀίσσουσιν.’

<hom.od 10.496>	“ὣς ἔφατ', αὐτὰρ ἐμοί γε κατεκλάσθη φίλον ἦτορ:
<hom.od 10.497>	κλαῖον δ' ἐν λεχέεσσι καθήμενος, οὐδέ νύ μοι κῆρ
<hom.od 10.498>	ἤθελ' ἔτι ζώειν καὶ ὁρᾶν φάος ἠελίοιο.
<hom.od 10.499>	αὐτὰρ ἐπεὶ κλαίων τε κυλινδόμενος τ' ἐκορέσθην,
<hom.od 10.500>	καὶ τότε δή μιν ἔπεσσιν ἀμειβόμενος προσέειπον:

<hom.od 10.501>	“‘ὢ Κίρκη, τίς γὰρ ταύτην ὁδὸν ἡγεμονεύσει;
<hom.od 10.502>	εἰς ̓́Αϊδος δ' οὔ πώ τις ἀφίκετο νηὶ μελαίνῃ.’

<hom.od 10.503>	“ὣς ἐφάμην, ἡ δ' αὐτίκ' ἀμείβετο δῖα θεάων:
<hom.od 10.504>	‘διογενὲς Λαερτιάδη, πολυμήχαν' ̓Οδυσσεῦ,
<hom.od 10.505>	μή τί τοι ἡγεμόνος γε ποθὴ παρὰ νηὶ μελέσθω,
<hom.od 10.506>	ἱστὸν δὲ στήσας, ἀνά θ' ἱστία λευκὰ πετάσσας
<hom.od 10.507>	ἧσθαι: τὴν δέ κέ τοι πνοιὴ Βορέαο φέρῃσιν.
<hom.od 10.508>	ἀλλ' ὁπότ' ἂν δὴ νηὶ δι' ̓Ωκεανοῖο περήσῃς,
<hom.od 10.509>	ἔνθ' ἀκτή τε λάχεια καὶ ἄλσεα Περσεφονείης,
<hom.od 10.510>	μακραί τ' αἴγειροι καὶ ἰτέαι ὠλεσίκαρποι,
<hom.od 10.511>	νῆα μὲν αὐτοῦ κέλσαι ἐπ' ̓Ωκεανῷ βαθυδίνῃ,
<hom.od 10.512>	αὐτὸς δ' εἰς ̓Αίδεω ἰέναι δόμον εὐρώεντα.
<hom.od 10.513>	ἔνθα μὲν εἰς ̓Αχέροντα Πυριφλεγέθων τε ῥέουσιν
<hom.od 10.514>	Κώκυτός θ', ὃς δὴ Στυγὸς ὕδατός ἐστιν ἀπορρώξ,
<hom.od 10.515>	πέτρη τε ξύνεσίς τε δύω ποταμῶν ἐριδούπων:
<hom.od 10.516>	ἔνθα δ' ἔπειθ', ἥρως, χριμφθεὶς πέλας, ὥς σε κελεύω,
<hom.od 10.517>	βόθρον ὀρύξαι, ὅσον τε πυγούσιον ἔνθα καὶ ἔνθα,
<hom.od 10.518>	ἀμφ' αὐτῷ δὲ χοὴν χεῖσθαι πᾶσιν νεκύεσσιν,
<hom.od 10.519>	πρῶτα μελικρήτῳ, μετέπειτα δὲ ἡδέι οἴνῳ,
<hom.od 10.520>	τὸ τρίτον αὖθ' ὕδατι: ἐπὶ δ' ἄλφιτα λευκὰ παλύνειν.
<hom.od 10.521>	πολλὰ δὲ γουνοῦσθαι νεκύων ἀμενηνὰ κάρηνα,
<hom.od 10.522>	ἐλθὼν εἰς ̓Ιθάκην στεῖραν βοῦν, ἥ τις ἀρίστη,
<hom.od 10.523>	ῥέξειν ἐν μεγάροισι πυρήν τ' ἐμπλησέμεν ἐσθλῶν,
<hom.od 10.524>	Τειρεσίῃ δ' ἀπάνευθεν ὄιν ἱερευσέμεν οἴῳ
<hom.od 10.525>	παμμέλαν',  ὃς μήλοισι μεταπρέπει ὑμετέροισιν.
<hom.od 10.526>	αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,
<hom.od 10.527>	ἔνθ' ὄιν ἀρνειὸν ῥέζειν θῆλύν τε μέλαιναν
<hom.od 10.528>	εἰς ̓́Ερεβος στρέψας, αὐτὸς δ' ἀπονόσφι τραπέσθαι
<hom.od 10.529>	ἱέμενος ποταμοῖο ῥοάων: ἔνθα δὲ πολλαὶ
<hom.od 10.530>	ψυχαὶ ἐλεύσονται νεκύων κατατεθνηώτων.
<hom.od 10.531>	δὴ τότ' ἔπειθ' ἑτάροισιν ἐποτρῦναι καὶ ἀνῶξαι
<hom.od 10.532>	μῆλα, τὰ δὴ κατάκειτ' ἐσφαγμένα νηλέι χαλκῷ,
<hom.od 10.533>	δείραντας κατακῆαι, ἐπεύξασθαι δὲ θεοῖσιν,
<hom.od 10.534>	ἰφθίμῳ τ' ̓Αίδῃ καὶ ἐπαινῇ Περσεφονείῃ:
<hom.od 10.535>	αὐτὸς δὲ ξίφος ὀξὺ ἐρυσσάμενος παρὰ μηροῦ
<hom.od 10.536>	ἧσθαι, μηδὲ ἐᾶν νεκύων ἀμενηνὰ κάρηνα
<hom.od 10.537>	αἵματος ἆσσον ἴμεν, πρὶν Τειρεσίαο πυθέσθαι.
<hom.od 10.538>	ἔνθα τοι αὐτίκα μάντις ἐλεύσεται, ὄρχαμε λαῶν,
<hom.od 10.539>	ὅς κέν τοι εἴπῃσιν ὁδὸν καὶ μέτρα κελεύθου
<hom.od 10.540>	νόστον θ',  ὡς ἐπὶ πόντον ἐλεύσεαι ἰχθυόεντα.’

<hom.od 10.541>	“ὣς ἔφατ', αὐτίκα δὲ χρυσόθρονος ἤλυθεν ̓Ηώς.
<hom.od 10.542>	ἀμφὶ δέ με χλαῖνάν τε χιτῶνά τε εἵματα ἕσσεν:
<hom.od 10.543>	αὐτὴ δ' ἀργύφεον φᾶρος μέγα ἕννυτο νύμφη,
<hom.od 10.544>	λεπτὸν καὶ χαρίεν, περὶ δὲ ζώνην βάλετ' ἰξυῖ
<hom.od 10.545>	καλὴν χρυσείην,  κεφαλῇ δ' ἐπέθηκε καλύπτρην.
<hom.od 10.546>	αὐτὰρ ἐγὼ διὰ δώματ' ἰὼν ὤτρυνον ἑταίρους
<hom.od 10.547>	μειλιχίοις ἐπέεσσι παρασταδὸν ἄνδρα ἕκαστον:

<hom.od 10.548>	“‘μηκέτι νῦν εὕδοντες ἀωτεῖτε γλυκὺν ὕπνον,
<hom.od 10.549>	ἀλλ' ἴομεν: δὴ γάρ μοι ἐπέφραδε πότνια Κίρκη.’

<hom.od 10.550>	“ὣς ἐφάμην,  τοῖσιν δ' ἐπεπείθετο θυμὸς ἀγήνωρ.
<hom.od 10.551>	οὐδὲ μὲν οὐδ' ἔνθεν περ ἀπήμονας ἦγον ἑταίρους.
<hom.od 10.552>	̓Ελπήνωρ δέ τις ἔσκε νεώτατος, οὔτε τι λίην
<hom.od 10.553>	ἄλκιμος ἐν πολέμῳ οὔτε φρεσὶν ᾗσιν ἀρηρώς:
<hom.od 10.554>	ὅς μοι ἄνευθ' ἑτάρων ἱεροῖς ἐν δώμασι Κίρκης,
<hom.od 10.555>	ψύχεος ἱμείρων,  κατελέξατο οἰνοβαρείων.
<hom.od 10.556>	κινυμένων δ' ἑτάρων ὅμαδον καὶ δοῦπον ἀκούσας
<hom.od 10.557>	ἐξαπίνης ἀνόρουσε καὶ ἐκλάθετο φρεσὶν ᾗσιν
<hom.od 10.558>	ἄψορρον καταβῆναι ἰὼν ἐς κλίμακα μακρήν,
<hom.od 10.559>	ἀλλὰ καταντικρὺ τέγεος πέσεν: ἐκ δέ οἱ αὐχὴν
<hom.od 10.560>	ἀστραγάλων ἐάγη,  ψυχὴ δ' ̓́Αϊδόσδε κατῆλθεν.

<hom.od 10.561>	“ἐρχομένοισι δὲ τοῖσιν ἐγὼ μετὰ μῦθον ἔειπον:
<hom.od 10.562>	‘φάσθε νύ που οἶκόνδε φίλην ἐς πατρίδα γαῖαν
<hom.od 10.563>	ἔρχεσθ': ἄλλην δ' ἧμιν ὁδὸν τεκμήρατο Κίρκη,
<hom.od 10.564>	εἰς ̓Αίδαο δόμους καὶ ἐπαινῆς Περσεφονείης
<hom.od 10.565>	ψυχῇ χρησομένους Θηβαίου Τειρεσίαο.’

<hom.od 10.566>	“ὣς ἐφάμην, τοῖσιν δὲ κατεκλάσθη φίλον ἦτορ,
<hom.od 10.567>	ἑζόμενοι δὲ κατ' αὖθι γόων τίλλοντό τε χαίτας:
<hom.od 10.568>	ἀλλ' οὐ γάρ τις πρῆξις ἐγίγνετο μυρομένοισιν.

<hom.od 10.569>	“ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης
<hom.od 10.570>	ᾔομεν ἀχνύμενοι θαλερὸν κατὰ δάκρυ χέοντες,
<hom.od 10.571>	τόφρα δ' ἄρ' οἰχομένη Κίρκη παρὰ νηὶ μελαίνῃ
<hom.od 10.572>	ἀρνειὸν κατέδησεν ὄιν θῆλύν τε μέλαιναν,
<hom.od 10.573>	ῥεῖα παρεξελθοῦσα: τίς ἂν θεὸν οὐκ ἐθέλοντα
<hom.od 10.574>	ὀφθαλμοῖσιν ἴδοιτ' ἢ ἔνθ' ἢ ἔνθα κιόντα;

