<hom.od 3.1>	̓Ηέλιος δ' ἀνόρουσε, λιπὼν περικαλλέα λίμνην,
<hom.od 3.2>	οὐρανὸν ἐς πολύχαλκον, ἵν' ἀθανάτοισι φαείνοι
<hom.od 3.3>	καὶ θνητοῖσι βροτοῖσιν ἐπὶ ζείδωρον ἄρουραν:
<hom.od 3.4>	οἱ δὲ Πύλον, Νηλῆος ἐυκτίμενον πτολίεθρον,
<hom.od 3.5>	ἷξον: τοὶ δ' ἐπὶ θινὶ θαλάσσης ἱερὰ ῥέζον,
<hom.od 3.6>	ταύρους παμμέλανας, ἐνοσίχθονι κυανοχαίτῃ.
<hom.od 3.7>	ἐννέα δ' ἕδραι ἔσαν, πεντακόσιοι δ' ἐν ἑκάστῃ
<hom.od 3.8>	ἥατο καὶ προύχοντο ἑκάστοθι ἐννέα ταύρους.
<hom.od 3.9>	εὖθ' οἱ σπλάγχνα πάσαντο, θεῷ δ' ἐπὶ μηρί' ἔκαιον,
<hom.od 3.10>	οἱ δ' ἰθὺς κατάγοντο ἰδ' ἱστία νηὸς ἐίσης
<hom.od 3.11>	στεῖλαν ἀείραντες, τὴν δ' ὥρμισαν, ἐκ δ' ἔβαν αὐτοί:
<hom.od 3.12>	ἐκ δ' ἄρα Τηλέμαχος νηὸς βαῖν', ἦρχε δ' ̓Αθήνη.
<hom.od 3.13>	τὸν προτέρη προσέειπε θεά, γλαυκῶπις ̓Αθήνη:

<hom.od 3.14>	“Τηλέμαχ', οὐ μέν σε χρὴ ἔτ' αἰδοῦς, οὐδ' ἠβαιόν:
<hom.od 3.15>	τοὔνεκα γὰρ καὶ πόντον ἐπέπλως,  ὄφρα πύθηαι
<hom.od 3.16>	πατρός, ὅπου κύθε γαῖα καὶ ὅν τινα πότμον ἐπέσπεν.
<hom.od 3.17>	ἀλλ' ἄγε νῦν ἰθὺς κίε Νέστορος ἱπποδάμοιο:
<hom.od 3.18>	εἴδομεν ἥν τινα μῆτιν ἐνὶ στήθεσσι κέκευθε.
<hom.od 3.19>	λίσσεσθαι δέ μιν αὐτός, ὅπως νημερτέα εἴπῃ:
<hom.od 3.20>	ψεῦδος δ' οὐκ ἐρέει: μάλα γὰρ πεπνυμένος ἐστί.”

<hom.od 3.21>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 3.22>	“Μέντορ, πῶς τ' ἄρ' ἴω; πῶς τ' ἂρ προσπτύξομαι αὐτόν;
<hom.od 3.23>	οὐδέ τί πω μύθοισι πεπείρημαι πυκινοῖσιν:
<hom.od 3.24>	αἰδὼς δ' αὖ νέον ἄνδρα γεραίτερον ἐξερέεσθαι.”

<hom.od 3.25>	τὸν δ' αὖτε προσέειπε θεά,  γλαυκῶπις ̓Αθήνη:
<hom.od 3.26>	“Τηλέμαχ', ἄλλα μὲν αὐτὸς ἐνὶ φρεσὶ σῇσι νοήσεις,
<hom.od 3.27>	ἄλλα δὲ καὶ δαίμων ὑποθήσεται: οὐ γὰρ ὀίω
<hom.od 3.28>	οὔ σε θεῶν ἀέκητι γενέσθαι τε τραφέμεν τε.”

<hom.od 3.29>	ὣς ἄρα φωνήσας' ἡγήσατο Παλλὰς ̓Αθήνη
<hom.od 3.30>	καρπαλίμως: ὁ δ' ἔπειτα μετ' ἴχνια βαῖνε θεοῖο.
<hom.od 3.31>	ἷξον δ' ἐς Πυλίων ἀνδρῶν ἄγυρίν τε καὶ ἕδρας,
<hom.od 3.32>	ἔνθ' ἄρα Νέστωρ ἧστο σὺν υἱάσιν, ἀμφὶ δ' ἑταῖροι
<hom.od 3.33>	δαῖτ' ἐντυνόμενοι κρέα τ' ὤπτων ἄλλα τ' ἔπειρον.
<hom.od 3.34>	οἱ δ' ὡς οὖν ξείνους ἴδον, ἁθρόοι ἦλθον ἅπαντες,
<hom.od 3.35>	χερσίν τ' ἠσπάζοντο καὶ ἑδριάασθαι ἄνωγον.
<hom.od 3.36>	πρῶτος Νεστορίδης Πεισίστρατος ἐγγύθεν ἐλθὼν
<hom.od 3.37>	ἀμφοτέρων ἕλε χεῖρα καὶ ἵδρυσεν παρὰ δαιτὶ
<hom.od 3.38>	κώεσιν ἐν μαλακοῖσιν ἐπὶ ψαμάθοις ἁλίῃσιν
<hom.od 3.39>	πάρ τε κασιγνήτῳ Θρασυμήδεϊ καὶ πατέρι ᾧ:
<hom.od 3.40>	δῶκε δ' ἄρα σπλάγχνων μοίρας,  ἐν δ' οἶνον ἔχευεν
<hom.od 3.41>	χρυσείῳ δέπαϊ: δειδισκόμενος δὲ προσηύδα
<hom.od 3.42>	Παλλάδ' ̓Αθηναίην κούρην Διὸς αἰγιόχοιο:

<hom.od 3.43>	“εὔχεο νῦν, ὦ ξεῖνε, Ποσειδάωνι ἄνακτι:
<hom.od 3.44>	τοῦ γὰρ καὶ δαίτης ἠντήσατε δεῦρο μολόντες.
<hom.od 3.45>	αὐτὰρ ἐπὴν σπείσῃς τε καὶ εὔξεαι,  ἣ θέμις ἐστί,
<hom.od 3.46>	δὸς καὶ τούτῳ ἔπειτα δέπας μελιηδέος οἴνου
<hom.od 3.47>	σπεῖσαι, ἐπεὶ καὶ τοῦτον ὀίομαι ἀθανάτοισιν
<hom.od 3.48>	εὔχεσθαι: πάντες δὲ θεῶν χατέους' ἄνθρωποι.
<hom.od 3.49>	ἀλλὰ νεώτερός ἐστιν, ὁμηλικίη δ' ἐμοὶ αὐτῷ:
<hom.od 3.50>	τοὔνεκα σοὶ προτέρῳ δώσω χρύσειον ἄλεισον.”

<hom.od 3.51>	ὣς εἰπὼν ἐν χειρὶ τίθει δέπας ἡδέος οἴνου:
<hom.od 3.52>	χαῖρε δ' ̓Αθηναίη πεπνυμένῳ ἀνδρὶ δικαίῳ,
<hom.od 3.53>	οὕνεκα οἷ προτέρῃ δῶκε χρύσειον ἄλεισον:
<hom.od 3.54>	αὐτίκα δ' εὔχετο πολλὰ Ποσειδάωνι ἄνακτι:

<hom.od 3.55>	“κλῦθι,  Ποσείδαον γαιήοχε, μηδὲ μεγήρῃς
<hom.od 3.56>	ἡμῖν εὐχομένοισι τελευτῆσαι τάδε ἔργα.
<hom.od 3.57>	Νέστορι μὲν πρώτιστα καὶ υἱάσι κῦδος ὄπαζε,
<hom.od 3.58>	αὐτὰρ ἔπειτ' ἄλλοισι δίδου χαρίεσσαν ἀμοιβὴν
<hom.od 3.59>	σύμπασιν Πυλίοισιν ἀγακλειτῆς ἑκατόμβης.
<hom.od 3.60>	δὸς δ' ἔτι Τηλέμαχον καὶ ἐμὲ πρήξαντα νέεσθαι,
<hom.od 3.61>	οὕνεκα δεῦρ' ἱκόμεσθα θοῇ σὺν νηὶ μελαίνῃ.”

<hom.od 3.62>	ὣς ἄρ' ἔπειτ' ἠρᾶτο καὶ αὐτὴ πάντα τελεύτα.
<hom.od 3.63>	δῶκε δὲ Τηλεμάχῳ καλὸν δέπας ἀμφικύπελλον:
<hom.od 3.64>	ὣς δ' αὔτως ἠρᾶτο ̓Οδυσσῆος φίλος υἱός.
<hom.od 3.65>	οἱ δ' ἐπεί ὤπτησαν κρέ' ὑπέρτερα καὶ ἐρύσαντο,
<hom.od 3.66>	μοίρας δασσάμενοι δαίνυντ' ἐρικυδέα δαῖτα.
<hom.od 3.67>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 3.68>	τοῖς ἄρα μύθων ἦρχε Γερήνιος ἱππότα Νέστωρ:

<hom.od 3.69>	“νῦν δὴ κάλλίον ἐστι μεταλλῆσαι καὶ ἐρέσθαι
<hom.od 3.70>	ξείνους,  οἱ τινές εἰσιν, ἐπεὶ τάρπησαν ἐδωδῆς.
<hom.od 3.71>	ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;
<hom.od 3.72>	ἤ τι κατά πρῆξιν ἦ μαψιδίως ἀλάλησθε
<hom.od 3.73>	οἷά τε ληιστῆρες ὑπεὶρ ἅλα, τοί τ' ἀλόωνται
<hom.od 3.74>	ψυχὰς παρθέμενοι κακὸν ἀλλοδαποῖσι πέροντες;”

<hom.od 3.75>	τὸν δ' αὖ Τηλέμαχος πεπνυμένος ἀντίον ηὔδα
<hom.od 3.76>	θαρσήσας: αὐτὴ γὰρ ἐνὶ φρεσὶ θάρσος ̓Αθήνη
<hom.od 3.77>	θῆχ', ἵνα μιν περὶ πατρὸς ἀποιχομένοιο ἔροιτο
<hom.od 3.78>	ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν:

<hom.od 3.79>	“ὦ Νέστορ Νηληϊάδη, μέγα κῦδος ̓Αχαιῶν,
<hom.od 3.80>	εἴρεαι ὁππόθεν εἰμέν: ἐγὼ δέ κέ τοι καταλέξω.
<hom.od 3.81>	ἡμεῖς ἐξ ̓Ιθάκης ὑπονηίου εἰλήλουθμεν:
<hom.od 3.82>	πρῆξις δ' ἥδ' ἰδίη, οὐ δήμιος, ἣν ἀγορεύω.
<hom.od 3.83>	πατρὸς ἐμοῦ κλέος εὐρὺ μετέρχομαι, ἤν  που ἀκούσω,
<hom.od 3.84>	δίου ̓Οδυσσῆος ταλασίφρονος, ὅν ποτέ φασι
<hom.od 3.85>	σὺν σοὶ μαρνάμενον Τρώων πόλιν ἐξαλαπάξαι.
<hom.od 3.86>	ἄλλους μὲν γὰρ πάντας, ὅσοι Τρωσὶν πολέμιξον,
<hom.od 3.87>	πευθόμεθ', ἧχι ἕκαστος ἀπώλετο λυγρῷ ὀλέθρῳ,
<hom.od 3.88>	κείνου δ' αὖ καὶ ὄλεθρον ἀπευθέα θῆκε Κρονίων.
<hom.od 3.89>	οὐ γάρ τις δύναται σάφα εἰπέμεν ὁππόθ' ὄλωλεν,
<hom.od 3.90>	εἴθ' ὅ γ' ἐπ' ἠπείρου δάμη ἀνδράσι δυσμενέεσσιν,
<hom.od 3.91>	εἴτε καὶ ἐν πελάγει μετὰ κύμασιν ̓Αμφιτρίτης.
<hom.od 3.92>	τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα
<hom.od 3.93>	κείνου λυγρὸν ὄλεθρον ἐνισπεῖν, εἴ που ὄπωπας
<hom.od 3.94>	ὀφθαλμοῖσι τεοῖσιν ἢ ἄλλου μῦθον ἄκουσας
<hom.od 3.95>	πλαζομένου: πέρι γάρ μιν ὀιζυρὸν τέκε μήτηρ.
<hom.od 3.96>	μηδέ τί μ' αἰδόμενος μειλίσσεο μηδ' ἐλεαίρων,
<hom.od 3.97>	ἀλλ' εὖ μοι κατάλεξον ὃπως ἤντησας ὀπωπῆς.
<hom.od 3.98>	λίσσομαι, εἴ ποτέ τοί τι πατὴρ ἐμός, ἐσθλὸς ̓Οδυσσεύς,
<hom.od 3.99>	ἢ ἔπος ἠέ τι ἔργον ὑποστὰς ἐξετέλεσσε
<hom.od 3.100>	δήμῳ ἔνι Τρώων,  ὅθι πάσχετε πήματ' ̓Αχαιοί,
<hom.od 3.101>	τῶν νῦν μοι μνῆσαι, καί μοι νημερτὲς ἐνίσπες.

<hom.od 3.102>	τὸν δ' ἠμείβετ' ἔπειτα Γερήνιος ἱππότα Νέστωρ:
<hom.od 3.103>	“ὦ φίλ', ἐπεί μ' ἔμνησας ὀιζύος, ἥν ἐν ἐκείνῳ
<hom.od 3.104>	δήμῳ ἀνέτλημεν μένος ἄσχετοι υἷες ̓Αχαιῶν,
<hom.od 3.105>	ἠμέν ὅσα ξὺν νηυσίν ἐπ' ἠεροειδέα πόντον
<hom.od 3.106>	πλαζόμενοι κατὰ ληίδ', ὅπῃ ἄρξειεν ̓Αχιλλεύς,
<hom.od 3.107>	ἠδ' ὅσα καὶ περί ἄστυ μέγα Πριάμοιο ἄνακτος
<hom.od 3.108>	μαρνάμεθ': ἔνθα δ' ἔπειτα κατέκταθεν ὅσσοι ἄριστοι.
<hom.od 3.109>	ἔνθα μὲν Αἴας κεῖται ἀρήιος, ἔνθα δ' ̓Αχιλλεύς,
<hom.od 3.110>	ἔνθα δὲ Πάτροκλος,  θεόφιν μήστωρ ἀτάλαντος,
<hom.od 3.111>	ἔνθα δ' ἐμὸς φίλος υἱός, ἅμα κρατερὸς καὶ ἀμύμων,
<hom.od 3.112>	̓Αντίλοχος, πέρι μὲν θείειν ταχὺς ἠδὲ μαχητής:
<hom.od 3.113>	ἄλλα τε πόλλ' ἐπὶ τοῖς πάθομεν κακά: τίς κεν ἐκεῖνα
<hom.od 3.114>	πάντα γε μυθήσαιτο καταθνητῶν ἀνθρώπων;
<hom.od 3.115>	οὐδ' εἰ πεντάετές γε καὶ ἑξάετες παραμίμνων
<hom.od 3.116>	ἐξερέοις ὅσα κεῖθι πάθον κακὰ δῖοι ̓Αχαιοί:
<hom.od 3.117>	πρίν κεν ἀνιηθεὶς σὴν πατρίδα γαῖαν ἵκοιο.
<hom.od 3.118>	εἰνάετες γάρ σφιν κακὰ ῥάπτομεν ἀμφιέποντες
<hom.od 3.119>	παντοίοισι δόλοισι, μόγις δ' ἐτέλεσσε Κρονίων.
<hom.od 3.120>	ἔνθ' οὔ τίς ποτε μῆτιν ὁμοιωθήμεναι ἄντην
<hom.od 3.121>	ἤθελ', ἐπεὶ μάλα πολλὸν ἐνίκα δῖος ̓Οδυσσεὺς
<hom.od 3.122>	παντοίοισι δόλοισι, πατὴρ τεός, εἰ ἐτεόν γε
<hom.od 3.123>	κείνου ἔκγονός ἐσσι: σέβας μ' ἔχει εἰσορόωντα.
<hom.od 3.124>	ἦ τοι γὰρ μῦθοί γε ἐοικότες, οὐδέ κε φαίης
<hom.od 3.125>	ἄνδρα νεώτερον ὧδε ἐοικότα μυθήσασθαι.
<hom.od 3.126>	ἔνθ' ἦ τοι ἧος μὲν ἐγὼ καὶ δῖος ̓Οδυσσεὺς
<hom.od 3.127>	οὔτε ποτ' εἰν ἀγορῇ δίχ' ἐβάζομεν οὔτ' ἐνὶ βουλῇ,
<hom.od 3.128>	ἀλλ' ἕνα θυμὸν ἔχοντε νόω καὶ ἐπίφρονι βουλῇ
<hom.od 3.129>	φραζόμεθ' ̓Αργείοισιν ὅπως ὄχ' ἄριστα γένοιτο.
<hom.od 3.130>	αὐτὰρ ἐπεὶ Πριάμοιο πόλιν διεπέρσαμεν αἰπήν,
<hom.od 3.131>	βῆμεν δ' ἐν νήεσσι, θεὸς δ' ἐσκέδασσεν ̓Αχαιούς,
<hom.od 3.132>	καὶ τότε δὴ Ζεὺς λυγρὸν ἐνὶ φρεσὶ μήδετο νόστον
<hom.od 3.133>	̓Αργείοις, ἐπεὶ οὔ τι νοήμονες οὐδὲ δίκαιοι
<hom.od 3.134>	πάντες ἔσαν: τῶ σφεων πολέες κακὸν οἶτον ἐπέσπον
<hom.od 3.135>	μήνιος ἐξ ὀλοῆς γλαυκώπιδος ὀβριμοπάτρης.
<hom.od 3.136>	ἥ τ' ἔριν ̓Ατρεί̈δῃσι μετ' ἀμφοτέροισιν ἔθηκε.
<hom.od 3.137>	τὼ δὲ καλεσσαμένω ἀγορὴν ἐς πάντας ̓Αχαιούς,
<hom.od 3.138>	μάψ, ἀτὰρ οὐ κατὰ κόσμον, ἐς ἠέλιον καταδύντα,
<hom.od 3.139>	οἱ ἦλθον οἴνῳ βεβαρηότες υἷες ̓Αχαιῶν,
<hom.od 3.140>	μῦθον μυθείσθην,  τοῦ εἵνεκα λαὸν ἄγειραν.
<hom.od 3.141>	ἔνθ' ἤ τοι Μενέλαος ἀνώγει πάντας ̓Αχαιοὺς
<hom.od 3.142>	νόστου μιμνήσκεσθαι ἐπ' εὐρέα νῶτα θαλάσσης,
<hom.od 3.143>	οὐδ' ̓Αγαμέμνονι πάμπαν ἑήνδανε: βούλετο γάρ ῥα
<hom.od 3.144>	λαὸν ἐρυκακέειν ῥέξαι θ' ἱερὰς ἑκατόμβας,
<hom.od 3.145>	ὡς τὸν ̓Αθηναίης δεινὸν χόλον ἐξακέσαιτο,
<hom.od 3.146>	νήπιος, οὐδὲ τὸ ᾔδη, ὃ οὐ πείσεσθαι ἔμελλεν:
<hom.od 3.147>	οὐ γάρ τ' αἶψα θεῶν τρέπεται νόος αἰέν ἐόντων.
<hom.od 3.148>	ὣς τὼ μὲν χαλεποῖσιν ἀμειβομένω ἐπέεσσιν
<hom.od 3.149>	ἕστασαν: οἱ δ' ἀνόρουσαν ἐυκνήμιδες ̓Αχαιοὶ
<hom.od 3.150>	ἠχῇ θεσπεσίῃ,  δίχα δέ σφισιν ἥνδανε βουλή.
<hom.od 3.151>	νύκτα μὲν ἀέσαμεν χαλεπὰ φρεσὶν ὁρμαίνοντες
<hom.od 3.152>	ἀλλήλοις: ἐπὶ γὰρ Ζεὺς ἤρτυε πῆμα κακοῖο:
<hom.od 3.153>	ἠῶθεν δ' οἱ μὲν νέας ἕλκομεν εἰς ἅλα δῖαν
<hom.od 3.154>	κτήματά τ' ἐντιθέμεσθα βαθυζώνους τε γυναῖκας.
<hom.od 3.155>	ἡμίσεες δ' ἄρα λαοὶ ἐρητύοντο μένοντες
<hom.od 3.156>	αὖθι παρ' ̓Ατρεί̈δῃ ̓Αγαμέμνονι, ποιμένι λαῶν:
<hom.od 3.157>	ἡμίσεες δ' ἀναβάντες ἐλαύνομεν: αἱ δὲ μάλ' ὦκα
<hom.od 3.158>	ἔπλεον, ἐστόρεσεν δέ θεὸς μεγακήτεα πόντον.
<hom.od 3.159>	ἐς Τένεδον δ' ἐλθόντες ἐρέξαμεν ἱρὰ θεοισ͂ν,
<hom.od 3.160>	οἴκαδε ἱέμενοι: Ζεὺς δ' οὔ πω μήδετο νόστον,
<hom.od 3.161>	σχέτλιος, ὅς ῥ' ἔριν ὦρσε κακήν ἔπι δεύτερον αὖτις.
<hom.od 3.162>	οἱ μὲν ἀποστρέψαντες ἔβαν νέας ἀμφιελίσσας
<hom.od 3.163>	ἀμφ' ̓Οδυσῆα ἄνακτα δαί̈φρονα, ποικιλομήτην,
<hom.od 3.164>	αὖτις ἐπ' ̓Ατρεί̈δῃ ̓Αγαμέμνονι ἦρα φέροντες:
<hom.od 3.165>	αὐτὰρ ἐγὼ σὺν νηυσὶν ἀολλέσιν, αἵ μοι ἕποντο,
<hom.od 3.166>	φεῦγον, ἐπεὶ γίγνωσκον, ὃδὴ κακὰ μήδετο δαίμων.
<hom.od 3.167>	φεῦγε δὲ Τυδέος υἱὸς ἀρήιος, ὦρσε δ' ἑταίρους.
<hom.od 3.168>	ὀψὲ δὲ δὴ μετὰ νῶι κίε ξανθὸς Μενέλαος,
<hom.od 3.169>	ἐν Λέσβῳ δ' ἔκιχεν δολιχὸν πλόον ὁρμαίνοντας,
<hom.od 3.170>	ἢ καθύπερθε Χίοιο νεοίμεθα παιπαλοέσσης,
<hom.od 3.171>	νήσου ἔπι Ψυρίης, αὐτὴν ἐπ' ἀριστέρ' ἔχοντες,
<hom.od 3.172>	ἦ ὑπένερθε Χίοιο, παρ' ἠνεμόεντα Μίμαντα.
<hom.od 3.173>	ᾐτέομεν δὲ θεὸν φῆναι τέρας: αὐτὰρ ὅ γ' ἡμῖν
<hom.od 3.174>	δεῖξε, καὶ ἠνώγει πέλαγος μέσον εἰς Εὔβοιαν
<hom.od 3.175>	τέμνειν,  ὄφρα τάχιστα ὑπὲκ κακότητα φύγοιμεν.
<hom.od 3.176>	ὦρτο δ' ἐπὶ λιγὺς οὖρος ἀήμεναι: αἱ δὲ μάλ' ὦκα
<hom.od 3.177>	ἰχθυόεντα κέλευθα διέδραμον, ἐς δὲ Γεραιστὸν
<hom.od 3.178>	ἐννύχιαι κατάγοντο: Ποσειδάωνι δὲ ταύρων
<hom.od 3.179>	πόλλ' ἐπὶ μῆρ' ἔθεμεν, πέλαγος μέγα μετρήσαντες.
<hom.od 3.180>	τέτρατον ἦμαρ ἔην,  ὅτ' ἐν ̓́Αργεϊ νῆας ἐίσας
<hom.od 3.181>	Τυδεί̈δεω ἕταροι Διομήδεος ἱπποδάμοιο
<hom.od 3.182>	ἵστασαν: αὐτάρ ἐγώ γε Πύλονδ' ἔχον, οὐδέ ποτ' ἔσβη
<hom.od 3.183>	οὖρος, ἐπεὶ δὴ πρῶτα θεὸς προέηκεν ἀῆναι.

<hom.od 3.184>	“ὣς ἦλθον, φίλε τέκνον, ἀπευθής, οὐδέ τι οἶδα
<hom.od 3.185>	κείνων,  οἵ τ' ἐσάωθεν ̓Αχαιῶν οἵ τ' ἀπόλοντο.
<hom.od 3.186>	ὅσσα δ' ἐνὶ μεγάροισι καθήμενος ἡμετέροισι
<hom.od 3.187>	πεύθομαι, ἣ θέμις ἐστί, δαήσεαι, κοὐδέ σε δεύσω.
<hom.od 3.188>	εὖ μὲν Μυρμιδόνας φάς' ἐλθέμεν ἐγχεσιμώρους,
<hom.od 3.189>	οὓς ἄγ' ̓Αχιλλῆος μεγαθύμου φαίδιμος υἱός,
<hom.od 3.190>	εὖ δὲ Φιλοκτήτην,  Ποιάντιον ἀγλαὸν υἱόν.
<hom.od 3.191>	πάντας δ' ̓Ιδομενεὺς Κρήτην εἰσήγαγ' ἑταίρους,
<hom.od 3.192>	οἳ φύγον ἐκ πολέμου, πόντος δέ οἱ οὔ τιν' ἀπηύρα.
<hom.od 3.193>	̓Ατρεί̈δην δὲ καὶ αὐτοὶ ἀκούετε, νόσφιν ἐόντες,
<hom.od 3.194>	ὥς τ' ἦλθ', ὥς τ' Αἴγισθος ἐμήσατο λυγρὸν ὄλεθρον.
<hom.od 3.195>	ἀλλ' ἦ τοι κεῖνος μὲν ἐπισμυγερῶς ἀπέτισεν:
<hom.od 3.196>	ὡς ἀγαθὸν καὶ παῖδα καταφθιμένοιο λιπέσθαι
<hom.od 3.197>	ἀνδρός, ἐπεὶ καὶ κεῖνος ἐτίσατο πατροφονῆα,
<hom.od 3.198>	Αἴγισθον δολόμητιν, ὅ οἱ πατέρα κλυτὸν ἔκτα.
<hom.od 3.199>	καὶ σὺ φίλος, μάλα γάρ ς' ὁρόω καλόν τε μέγαν τε,
<hom.od 3.200>	ἄλκιμος ἔσς',  ἵνα τίς σε καὶ ὀψιγόνων ἐὺ εἴπῃ.”

<hom.od 3.201>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 3.202>	“ὦ Νέστορ Νηληϊάδη, μέγα κῦδος ̓Αχαιῶν,
<hom.od 3.203>	καὶ λίην κεῖνος μὲν ἐτίσατο, καί οἱ ̓Αχαιοὶ
<hom.od 3.204>	οἴσουσι κλέος εὐρὺ καὶ ἐσσομένοισι πυθέσθαι:
<hom.od 3.205>	αἲ γὰρ ἐμοὶ τοσσήνδε θεοὶ δύναμιν περιθεῖεν,
<hom.od 3.206>	τίσασθαι μνηστῆρας ὑπερβασίης ἀλεγεινῆς,
<hom.od 3.207>	οἵ τέ μοι ὑβρίζοντες ἀτάσθαλα μηχανόωνται.
<hom.od 3.208>	ἀλλ' οὔ μοι τοιοῦτον ἐπέκλωσαν θεοὶ ὄλβον,
<hom.od 3.209>	πατρί τ' ἐμῷ καὶ ἐμοί: νῦν δὲ χρὴ τετλάμεν ἔμπης.”

<hom.od 3.210>	τὸν δ' ἠμείβετ' ἔπειτα Γερήνιος ἱππότα Νέστωρ:
<hom.od 3.211>	“ὦ φίλ', ἐπεὶ δὴ ταῦτά μ' ἀνέμνησας καὶ ἔειπες,
<hom.od 3.212>	φασὶ μνηστῆρας σῆς μητέρος εἵνεκα πολλοὺς
<hom.od 3.213>	ἐν μεγάροις ἀέκητι σέθεν κακὰ μηχανάασθαι:
<hom.od 3.214>	εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ
<hom.od 3.215>	ἐχθαίρους' ἀνὰ δῆμον,  ἐπισπόμενοι θεοῦ ὀμφῇ.
<hom.od 3.216>	τίς δ' οἶδ' εἴ κέ ποτέ σφι βίας ἀποτίσεται ἐλθών,
<hom.od 3.217>	ἢ ὅ γε μοῦνος ἐὼν ἢ καὶ σύμπαντες ̓Αχαιοί;
<hom.od 3.218>	εἰ γάρ ς' ὣς ἐθέλοι φιλέειν γλαυκῶπις ̓Αθήνη,
<hom.od 3.219>	ὡς τότ' ̓Οδυσσῆος περικήδετο κυδαλίμοιο
<hom.od 3.220>	δήμῳ ἔνι Τρώων,  ὅθι πάσχομεν ἄλγε' ̓Αχαιοί—
<hom.od 3.221>	οὐ γάρ πω ἴδον ὧδε θεοὺς ἀναφανδὰ φιλεῦντας,
<hom.od 3.222>	ὡς κείνῳ ἀναφανδὰ παρίστατο Παλλὰς ̓Αθήνη—
<hom.od 3.223>	εἴ ς' οὕτως ἐθέλοι φιλέειν κήδοιτό τε θυμῷ,
<hom.od 3.224>	τῶ κέν τις κείνων γε καὶ ἐκλελάθοιτο γάμοιο.”

<hom.od 3.225>	τὸν δ' αὖ Τηλέμαχος πεπνυμένος ἀντίον ηὔδα:
<hom.od 3.226>	“ὦ γέρον, οὔ πω τοῦτο ἔπος τελέεσθαι ὀίω:
<hom.od 3.227>	λίην γὰρ μέγα εἶπες: ἄγη μ' ἔχει. οὐκ ἂν ἐμοί γε
<hom.od 3.228>	ἐλπομένω τὰ γένοιτ', οὐδ' εἰ θεοὶ ὣς ἐθέλοιεν.”

<hom.od 3.229>	τὸν δ' αὖτε προσέειπε θεά, γλαυκῶπις ̓Αθήνη:
<hom.od 3.230>	“Τηλέμαχε,  ποῖόν σε ἔπος φύγεν ἕρκος ὀδόντων.
<hom.od 3.231>	ῥεῖα θεός γ' ἐθέλων καὶ τηλόθεν ἄνδρα σαώσαι.
<hom.od 3.232>	βουλοίμην δ' ἂν ἐγώ γε καὶ ἄλγεα πολλὰ μογήσας
<hom.od 3.233>	οἴκαδέ τ' ἐλθέμεναι καὶ νόστιμον ἦμαρ ἰδέσθαι,
<hom.od 3.234>	ἢ ἐλθὼν ἀπολέσθαι ἐφέστιος, ὡς ̓Αγαμέμνων
<hom.od 3.235>	ὤλεθ' ὑπ' Αἰγίσθοιο δόλῳ καὶ ἧς ἀλόχοιο.
<hom.od 3.236>	ἀλλ' ἦ τοι θάνατον μὲν ὁμοίιον οὐδὲ θεοί περ
<hom.od 3.237>	καὶ φίλῳ ἀνδρὶ δύνανται ἀλαλκέμεν, ὁππότε κεν δὴ
<hom.od 3.238>	μοῖρ' ὀλοὴ καθέλῃσι τανηλεγέος θανάτοιο.”

<hom.od 3.239>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 3.240>	“Μέντορ,  μηκέτι ταῦτα λεγώμεθα κηδόμενοί περ:
<hom.od 3.241>	κείνῳ δ' οὐκέτι νόστος ἐτήτυμος, ἀλλά οἱ ἤδη
<hom.od 3.242>	φράσσαντ' ἀθάνατοι θάνατον καὶ κῆρα μέλαιναν.
<hom.od 3.243>	νῦν δ' ἐθέλω ἔπος ἄλλο μεταλλῆσαι καὶ ἐρέσθαι
<hom.od 3.244>	Νέστορ', ἐπεὶ περὶ οἶδε δίκας ἠδὲ φρόνιν ἄλλων:
<hom.od 3.245>	τρὶς γὰρ δή μίν φασιν ἀνάξασθαι γένε' ἀνδρῶν:
<hom.od 3.246>	ὥς τέ μοι ἀθάνατος ἰνδάλλεται εἰσοράασθαι.
<hom.od 3.247>	ὦ Νέστορ Νηληϊάδη, σὺ δ' ἀληθὲς ἐνίσπες:
<hom.od 3.248>	πῶς ἔθαν' ̓Ατρεί̈δης εὐρὺ κρείων ̓Αγαμέμνων;
<hom.od 3.249>	ποῦ Μενέλαος ἔην; τίνα δ' αὐτῷ μήσατ' ὄλεθρον
<hom.od 3.250>	Αἴγισθος δολόμητις,  ἐπεὶ κτάνε πολλὸν ἀρείω;
<hom.od 3.251>	ἦ οὐκ ̓́Αργεος ἦεν ̓Αχαιικοῦ, ἀλλά πῃ ἄλλῃ
<hom.od 3.252>	πλάζετ' ἐπ' ἀνθρώπους, ὁ δὲ θαρσήσας κατέπεφνε;”

<hom.od 3.253>	τὸν δ' ἠμείβετ' ἔπειτα Γερήνιος ἱππότα Νέστωρ:
<hom.od 3.254>	“τοιγὰρ ἐγώ τοι, τέκνον, ἀληθέα πάντ' ἀγορεύσω.
<hom.od 3.255>	ἦ τοι μὲν τάδε καὐτὸς ὀίεαι,  ὥς κεν ἐτύχθη,
<hom.od 3.256>	εἰ ζωόν γ' Αἴγισθον ἐνὶ μεγάροισιν ἔτετμεν
<hom.od 3.257>	̓Ατρεί̈δης Τροίηθεν ἰών, ξανθὸς Μενέλαος:
<hom.od 3.258>	τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,
<hom.od 3.259>	ἀλλ' ἄρα τόν γε κύνες τε καὶ οἰωνοὶ κατέδαψαν
<hom.od 3.260>	κείμενον ἐν πεδίῳ ἑκὰς ἄστεος,  οὐδέ κέ τίς μιν
<hom.od 3.261>	κλαῦσεν ̓Αχαιιάδων: μάλα γὰρ μέγα μήσατο ἔργον.
<hom.od 3.262>	ἡμεῖς μὲν γὰρ κεῖθι πολέας τελέοντες ἀέθλους
<hom.od 3.263>	ἥμεθ': ὁ δ' εὔκηλος μυχῷ ̓́Αργεος ἱπποβότοιο
<hom.od 3.264>	πόλλ' ̓Αγαμεμνονέην ἄλοχον θέλγεσκ' ἐπέεσσιν.
<hom.od 3.265>	ἡ δ' ἦ τοι τὸ πρὶν μὲν ἀναίνετο ἔργον ἀεικὲς
<hom.od 3.266>	δῖα Κλυταιμνήστρη: φρεσὶ γὰρ κέχρητ' ἀγαθῇσι:
<hom.od 3.267>	πὰρ δ' ἄρ' ἔην καὶ ἀοιδὸς ἀνήρ, ᾧ πόλλ' ἐπέτελλεν
<hom.od 3.268>	̓Ατρεί̈δης Τροίηνδε κιὼν ἔρυσασθαι ἄκοιτιν.
<hom.od 3.269>	ἀλλ' ὅτε δή μιν μοῖρα θεῶν ἐπέδησε δαμῆναι,
<hom.od 3.270>	δὴ τότε τὸν μὲν ἀοιδὸν ἄγων ἐς νῆσον ἐρήμην
<hom.od 3.271>	κάλλιπεν οἰωνοῖσιν ἕλωρ καὶ κύρμα γενέσθαι,
<hom.od 3.272>	τὴν δ' ἐθέλων ἐθέλουσαν ἀνήγαγεν ὅνδε δόμονδε.
<hom.od 3.273>	πολλὰ δὲ μηρί' ἔκηε θεῶν ἱεροῖς ἐπὶ βωμοῖς,
<hom.od 3.274>	πολλὰ δ' ἀγάλματ' ἀνῆψεν, ὑφάσματά τε χρυσόν τε,
<hom.od 3.275>	ἐκτελέσας μέγα ἔργον,  ὃ οὔ ποτε ἔλπετο θυμῷ.

<hom.od 3.276>	“ἡμεῖς μὲν γὰρ ἅμα πλέομεν Τροίηθεν ἰόντες,
<hom.od 3.277>	̓Ατρεί̈δης καὶ ἐγώ, φίλα εἰδότες ἀλλήλοισιν:
<hom.od 3.278>	ἀλλ' ὅτε Σούνιον ἱρὸν ἀφικόμεθ', ἄκρον ̓Αθηνέων,
<hom.od 3.279>	ἔνθα κυβερνήτην Μενελάου Φοῖβος ̓Απόλλων
<hom.od 3.280>	οἷς ἀγανοῖς βελέεσσιν ἐποιχόμενος κατέπεφνε,
<hom.od 3.281>	πηδάλιον μετὰ χερσὶ θεούσης νηὸς ἔχοντα,
<hom.od 3.282>	Φρόντιν ̓Ονητορίδην, ὃς ἐκαίνυτο φῦλ' ἀνθρώπων
<hom.od 3.283>	νῆα κυβερνῆσαι, ὁπότε σπέρχοιεν ἄελλαι.
<hom.od 3.284>	ὣς ὁ μὲν ἔνθα κατέσχετ', ἐπειγόμενός περ ὁδοῖο,
<hom.od 3.285>	ὄφρ' ἕταρον θάπτοι καὶ ἐπὶ κτέρεα κτερίσειεν.
<hom.od 3.286>	ἀλλ' ὅτε δὴ καὶ κεῖνος ἰὼν ἐπὶ οἴνοπα πόντον
<hom.od 3.287>	ἐν νηυσὶ γλαφυρῇσι Μαλειάων ὄρος αἰπὺ
<hom.od 3.288>	ἷξε θέων, τότε δὴ στυγερὴν ὁδὸν εὐρύοπα Ζεὺς
<hom.od 3.289>	ἐφράσατο, λιγέων δ' ἀνέμων ἐπ' ἀυτμένα χεῦε,
<hom.od 3.290>	κύματά τε τροφέοντο πελώρια,  ἶσα ὄρεσσιν.
<hom.od 3.291>	ἔνθα διατμήξας τὰς μὲν Κρήτῃ ἐπέλασσεν,
<hom.od 3.292>	ἧχι Κύδωνες ἔναιον ̓Ιαρδάνου ἀμφὶ ῥέεθρα.
<hom.od 3.293>	ἔστι δέ τις λισσὴ αἰπεῖά τε εἰς ἅλα πέτρη
<hom.od 3.294>	ἐσχατιῇ Γόρτυνος ἐν ἠεροειδέι πόντῳ:
<hom.od 3.295>	ἔνθα Νότος μέγα κῦμα ποτὶ σκαιὸν ῥίον ὠθεῖ,
<hom.od 3.296>	ἐς Φαιστόν, μικρὸς δὲ λίθος μέγα κῦμ' ἀποέργει.
<hom.od 3.297>	αἱ μὲν ἄρ' ἔνθ' ἦλθον, σπουδῇ δ' ἤλυξαν ὄλεθρον
<hom.od 3.298>	ἄνδρες, ἀτὰρ νῆάς γε ποτὶ σπιλάδεσσιν ἔαξαν
<hom.od 3.299>	κύματ': ἀτὰρ τὰς πέντε νέας κυανοπρῳρείους
<hom.od 3.300>	Αἰγύπτῳ ἐπέλασσε φέρων ἄνεμός τε καὶ ὕδωρ.
<hom.od 3.301>	ὣς ὁ μὲν ἔνθα πολὺν βίοτον καὶ χρυσὸν ἀγείρων
<hom.od 3.302>	ἠλᾶτο ξὺν νηυσὶ κατ' ἀλλοθρόους ἀνθρώπους:
<hom.od 3.303>	τόφρα δὲ ταῦτ' Αἴγισθος ἐμήσατο οἴκοθι λυγρά.
<hom.od 3.305>	ἑπτάετες δ' ἤνασσε πολυχρύσοιο Μυκήνης,
<hom.od 3.304>	κτείνας ̓Ατρεί̈δην,  δέδμητο δὲ λαὸς ὑπ' αὐτῷ.
<hom.od 3.305>	τῷ δέ οἱ ὀγδοάτῳ κακὸν ἤλυθε δῖος ̓Ορέστης
<hom.od 3.306>	ἂψ ἀπ' ̓Αθηνάων, κατὰ δ' ἔκτανε πατροφονῆα,
<hom.od 3.307>	Αἴγισθον δολόμητιν, ὅ οἱ πατέρα κλυτὸν ἔκτα.
<hom.od 3.308>	ἦ τοι ὁ τὸν κτείνας δαίνυ τάφον ̓Αργείοισιν
<hom.od 3.310>	μητρός τε στυγερῆς καὶ ἀνάλκιδος Αἰγίσθοιο:
<hom.od 3.311>	αὐτῆμαρ δέ οἱ ἦλθε βοὴν ἀγαθὸς Μενέλαος
<hom.od 3.312>	πολλὰ κτήματ' ἄγων, ὅσα οἱ νέες ἄχθος ἄειραν.

<hom.od 3.313>	“καὶ σύ, φίλος, μὴ δηθὰ δόμων ἄπο τῆλ' ἀλάλησο,
<hom.od 3.314>	κτήματά τε προλιπὼν ἄνδρας τ' ἐν σοῖσι δόμοισιν
<hom.od 3.315>	οὕτω ὑπερφιάλους,  μή τοι κατὰ πάντα φάγωσιν
<hom.od 3.316>	κτήματα δασσάμενοι, σὺ δὲ τηϋσίην ὁδὸν ἔλθῃς.
<hom.od 3.317>	ἀλλ' ἐς μὲν Μενέλαον ἐγὼ κέλομαι καὶ ἄνωγα
<hom.od 3.318>	ἐλθεῖν: κεῖνος γὰρ νέον ἄλλοθεν εἰλήλουθεν,
<hom.od 3.319>	ἐκ τῶν ἀνθρώπων, ὅθεν οὐκ ἔλποιτό γε θυμῷ
<hom.od 3.320>	ἐλθέμεν,  ὅν τινα πρῶτον ἀποσφήλωσιν ἄελλαι
<hom.od 3.321>	ἐς πέλαγος μέγα τοῖον, ὅθεν τέ περ οὐδ' οἰωνοὶ
<hom.od 3.322>	αὐτόετες οἰχνεῦσιν, ἐπεὶ μέγα τε δεινόν τε.
<hom.od 3.323>	ἀλλ' ἴθι νῦν σὺν νηί τε σῇ καὶ σοῖς ἑτάροισιν:
<hom.od 3.324>	εἰ δ' ἐθέλεις πεζός, πάρα τοι δίφρος τε καὶ ἵπποι,
<hom.od 3.325>	πὰρ δὲ τοι υἷες ἐμοί,  οἵ τοι πομπῆες ἔσονται
<hom.od 3.326>	ἐς Λακεδαίμονα δῖαν, ὅθι ξανθὸς Μενέλαος.
<hom.od 3.327>	λίσσεσθαι δέ μιν αὐτός, ἵνα νημερτὲς ἐνίσπῃ:
<hom.od 3.328>	ψεῦδος δ' οὐκ ἐρέει: μάλα γὰρ πεπνυμένος ἐστίν.”

<hom.od 3.329>	ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθε.
<hom.od 3.330>	τοῖσι δὲ καὶ μετέειπε θεά,  γλαυκῶπις ̓Αθήνη:
<hom.od 3.331>	“ὦ γέρον, ἦ τοι ταῦτα κατὰ μοῖραν κατέλεξας:
<hom.od 3.332>	ἀλλ' ἄγε τάμνετε μὲν γλώσσας, κεράασθε δὲ οἶνον,
<hom.od 3.333>	ὄφρα Ποσειδάωνι καὶ ἄλλοις ἀθανάτοισιν
<hom.od 3.334>	σπείσαντες κοίτοιο μεδώμεθα: τοῖο γὰρ ὥρη.
<hom.od 3.335>	ἤδη γὰρ φάος οἴχεθ' ὑπὸ ζόφον,  οὐδὲ ἔοικεν:
<hom.od 3.336>	δηθὰ θεῶν ἐν δαιτὶ θαασσέμεν, ἀλλὰ νέεσθαι.”

<hom.od 3.337>	ἦ ῥα Διὸς θυγάτηρ, οἱ δ' ἔκλυον αὐδησάσης.
<hom.od 3.338>	τοῖσι δὲ κήρυκες μὲν ὕδωρ ἐπὶ χεῖρας ἔχευαν,
<hom.od 3.339>	κοῦροι δὲ κρητῆρας ἐπεστέψαντο ποτοῖο,
<hom.od 3.340>	νώμησαν δ' ἄρα πᾶσιν ἐπαρξάμενοι δεπάεσσι:
<hom.od 3.341>	γλώσσας δ' ἐν πυρὶ βάλλον, ἀνιστάμενοι δ' ἐπέλειβον.
<hom.od 3.342>	αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός,
<hom.od 3.343>	δὴ τότ' ̓Αθηναίη καὶ Τηλέμαχος θεοειδὴς
<hom.od 3.344>	ἄμφω ἱέσθην κοίλην ἐπὶ νῆα νέεσθαι.
<hom.od 3.345>	Νέστωρ δ' αὖ κατέρυκε καθαπτόμενος ἐπέεσσιν:

<hom.od 3.346>	“Ζεὺς τό γ' ἀλεξήσειε καὶ ἀθάνατοι θεοὶ ἄλλοι,
<hom.od 3.347>	ὡς ὑμεῖς παρ' ἐμεῖο θοὴν ἐπὶ νῆα κίοιτε
<hom.od 3.348>	ὥς τέ τευ ἦ παρὰ πάμπαν ἀνείμονος ἠδὲ πενιχροῦ,
<hom.od 3.349>	ᾧ οὔ τι χλαῖναι καὶ ῥήγεα πόλλ' ἐνὶ οἴκῳ,
<hom.od 3.350>	οὔτ' αὐτῷ μαλακῶς οὔτε ξείνοισιν ἐνεύδειν.
<hom.od 3.351>	αὐτὰρ ἐμοὶ πάρα μὲν χλαῖναι καὶ ῥήγεα καλά.
<hom.od 3.352>	οὔ θην δὴ τοῦδ' ἀνδρὸς ̓Οδυσσῆος φίλος υἱὸς
<hom.od 3.353>	νηὸς ἐπ' ἰκριόφιν καταλέξεται, ὄφρ' ἂν ἐγώ γε
<hom.od 3.354>	ζώω, ἔπειτα δὲ παῖδες ἐνὶ μεγάροισι λίπωνται,
<hom.od 3.355>	ξείνους ξεινίζειν,  ὅς τίς κ' ἐμὰ δώμαθ' ἵκηται.”

<hom.od 3.356>	τὸν δ' αὖτε προσέειπε θεά, γλαυκῶπις ̓Αθήνη:
<hom.od 3.357>	“εὖ δὴ ταῦτά γ' ἔφησθα, γέρον φίλε: σοὶ δὲ ἔοικεν
<hom.od 3.358>	Τηλέμαχον πείθεσθαι, ἐπεὶ πολὺ κάλλιον οὕτως.
<hom.od 3.359>	ἀλλ' οὗτος μὲν νῦν σοὶ ἅμ' ἕψεται, ὄφρα κεν εὕδῃ
<hom.od 3.360>	σοῖσιν ἐνὶ μεγάροισιν: ἐγὼ δ' ἐπὶ νῆα μέλαιναν
<hom.od 3.361>	εἶμ', ἵνα θαρσύνω θ' ἑτάρους εἴπω τε ἕκαστα.
<hom.od 3.362>	οἶος γὰρ μετὰ τοῖσι γεραίτερος εὔχομαι εἶναι:
<hom.od 3.363>	οἱ δ' ἄλλοι φιλότητι νεώτεροι ἄνδρες ἕπονται,
<hom.od 3.364>	πάντες ὁμηλικίη μεγαθύμου Τηλεμάχοιο.
<hom.od 3.365>	ἔνθα κε λεξαίμην κοίλῃ παρὰ νηὶ μελαίνῃ
<hom.od 3.366>	νῦν: ἀτὰρ ἠῶθεν μετὰ Καύκωνας μεγαθύμους
<hom.od 3.367>	εἶμ' ἔνθα χρεῖός μοι ὀφέλλεται, οὔ τι νέον γε
<hom.od 3.368>	οὐδ' ὀλίγον. σὺ δὲ τοῦτον, ἐπεὶ τεὸν ἵκετο δῶμα,
<hom.od 3.369>	πέμψον σὺν δίφρῳ τε καὶ υἱέι: δὸς δέ οἱ ἵππους,
<hom.od 3.370>	οἵ τοι ἐλαφρότατοι θείειν καὶ κάρτος ἄριστοι.”

<hom.od 3.371>	ὣς ἄρα φωνήσας' ἀπέβη γλαυκῶπις ̓Αθήνη
<hom.od 3.372>	φήνῃ εἰδομένη: θάμβος δ' ἕλε πάντας ἰδόντας.
<hom.od 3.373>	θαύμαζεν δ' ὁ γεραιός, ὅπως ἴδεν ὀφθαλμοῖς:
<hom.od 3.374>	Τηλεμάχου δ' ἕλε χεῖρα, ἔπος τ' ἔφατ' ἔκ τ' ὀνόμαζεν:

<hom.od 3.375>	“ὦ φίλος, οὔ σε ἔολπα κακὸν καὶ ἄναλκιν ἔσεσθαι,
<hom.od 3.376>	εἰ δή τοι νέῳ ὧδε θεοὶ πομπῆες ἕπονται.
<hom.od 3.377>	οὐ μὲν γάρ τις ὅδ' ἄλλος ̓Ολύμπια δώματ' ἐχόντων,
<hom.od 3.378>	ἀλλὰ Διὸς θυγάτηρ, κυδίστη Τριτογένεια,
<hom.od 3.379>	ἥ τοι καὶ πατέρ' ἐσθλὸν ἐν ̓Αργείοισιν ἐτίμα.
<hom.od 3.380>	ἀλλὰ ἄνασς' ἵληθι,  δίδωθι δέ μοι κλέος ἐσθλόν,
<hom.od 3.381>	αὐτῷ καὶ παίδεσσι καὶ αἰδοίῃ παρακοίτι:
<hom.od 3.382>	σοὶ δ' αὖ ἐγὼ ῥέξω βοῦν ἦνιν εὐρυμέτωπον
<hom.od 3.383>	ἀδμήτην, ἣν οὔ πω ὕπὸ ζυγὸν ἤγαγεν ἀνήρ:
<hom.od 3.384>	τήν τοι ἐγὼ ῥέξω χρυσὸν κέρασιν περιχεύας.”

<hom.od 3.385>	ὣς ἔφατ' εὐχόμενος, τοῦ δ' ἔκλυε Παλλὰς ̓Αθήνη.
<hom.od 3.386>	τοῖσιν δ' ἡγεμόνευε Γερήνιος ἱππότα Νέστωρ,
<hom.od 3.387>	υἱάσι καὶ γαμβροῖσιν, ἑὰ πρὸς δώματα καλά.
<hom.od 3.388>	ἀλλ' ὅτε δώμαθ' ἵκοντο ἀγακλυτὰ τοῖο ἄνακτος,
<hom.od 3.389>	ἑξείης ἕζοντο κατὰ κλισμούς τε θρόνους τε:
<hom.od 3.390>	τοῖς δ' ὁ γέρων ἐλθοῦσιν ἀνὰ κρητῆρα κέρασσεν
<hom.od 3.391>	οἴνου ἡδυπότοιο, τὸν ἑνδεκάτῳ ἐνιαυτῷ
<hom.od 3.392>	ὤιξεν ταμίη καὶ ἀπὸ κρήδεμνον ἔλυσε:
<hom.od 3.393>	τοῦ ὁ γέρων κρητῆρα κεράσσατο, πολλὰ δ' ̓Αθήνῃ
<hom.od 3.394>	εὔχετ' ἀποσπένδων, κούρῃ Διὸς αἰγιόχοιο.

<hom.od 3.395>	αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός,
<hom.od 3.396>	οἱ μὲν κακκείοντες ἔβαν οἶκόνδε ἕκαστος,
<hom.od 3.397>	τὸν δ' αὐτοῦ κοίμησε Γερήνιος ἱππότα Νέστωρ,
<hom.od 3.398>	Τηλέμαχον, φίλον υἱὸν ̓Οδυσσῆος θείοιο,
<hom.od 3.399>	τρητοῖς ἐν λεχέεσσιν ὑπ' αἰθούσῃ ἐριδούπῳ,
<hom.od 3.400>	πὰρ' δ' ἄρ' ἐυμμελίην Πεισίστρατον, ὄρχαμον ἀνδρῶν,
<hom.od 3.401>	ὅς οἱ ἔτ' ἠίθεος παίδων ἦν ἐν μεγάροισιν:
<hom.od 3.402>	αὐτὸς δ' αὖτε καθεῦδε μυχῷ δόμου ὑψηλοῖο,
<hom.od 3.403>	τῷ δ' ἄλοχος δέσποινα λέχος πόρσυνε καὶ εὐνήν.

<hom.od 3.404>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 3.405>	ὤρνυτ' ἄρ' ἐξ εὐνῆφι Γερήνιος ἱππότα Νέστωρ,
<hom.od 3.406>	ἐκ δ' ἐλθὼν κατ' ἄρ' ἕζετ' ἐπὶ ξεστοῖσι λίθοισιν,
<hom.od 3.407>	οἵ οἱ ἔσαν προπάροιθε θυράων ὑψηλάων,
<hom.od 3.408>	λευκοί, ἀποστίλβοντες ἀλείφατος: οἷς ἔπι μὲν πρὶν
<hom.od 3.409>	Νηλεὺς ἵζεσκεν, θεόφιν μήστωρ ἀτάλαντος:
<hom.od 3.410>	ἀλλ' ὁ μὲν ἤδη κηρὶ δαμεὶς ̓́Αϊδόσδε βεβήκει,
<hom.od 3.411>	Νέστωρ αὖ τότ' ἐφῖζε Γερήνιος, οὖρος ̓Αχαιῶν,
<hom.od 3.412>	σκῆπτρον ἔχων. περὶ δ' υἷες ἀολλέες ἠγερέθοντο
<hom.od 3.413>	ἐκ θαλάμων ἐλθόντες, ̓Εχέφρων τε Στρατίος τε
<hom.od 3.414>	Περσεύς τ' ̓́Αρητός τε καὶ ἀντίθεος Θρασυμήδης.
<hom.od 3.415>	τοῖσι δ' ἔπειθ' ἕκτος Πεισίστρατος ἤλυθεν ἥρως,
<hom.od 3.416>	πὰρ δ' ἄρα Τηλέμαχον θεοείκελον εἷσαν ἄγοντες.
<hom.od 3.417>	τοῖσι δὲ μύθων ἦρχε Γερήνιος ἱππότα Νέστωρ:

<hom.od 3.418>	“καρπαλίμως μοι, τέκνα φίλα, κρηήνατ' ἐέλδωρ,
<hom.od 3.419>	ὄφρ' ἦ τοι πρώτιστα θεῶν ἱλάσσομ' ̓Αθήνην,
<hom.od 3.420>	ἥ μοι ἐναργὴς ἦλθε θεοῦ ἐς δαῖτα θάλειαν.
<hom.od 3.421>	ἀλλ' ἄγ' ὁ μὲν πεδίονδ' ἐπὶ βοῦν, ἴτω, ὄφρα τάχιστα
<hom.od 3.422>	ἔλθῃσιν, ἐλάσῃ δὲ βοῶν ἐπιβουκόλος ἀνήρ:
<hom.od 3.423>	εἷς δ' ἐπὶ Τηλεμάχου μεγαθύμου νῆα μέλαιναν
<hom.od 3.424>	πάντας ἰὼν ἑτάρους ἀγέτω, λιπέτω δὲ δύ' οἴους:
<hom.od 3.425>	εἷς δ' αὖ χρυσοχόον Λαέρκεα δεῦρο κελέσθω
<hom.od 3.426>	ἐλθεῖν, ὄφρα βοὸς χρυσὸν κέρασιν περιχεύῃ.
<hom.od 3.427>	οἱ δ' ἄλλοι μένετ' αὐτοῦ ἀολλέες, εἴπατε δ' εἴσω
<hom.od 3.428>	δμῳῇσιν κατὰ δώματ' ἀγακλυτὰ δαῖτα πένεσθαι,
<hom.od 3.429>	ἕδρας τε ξύλα τ' ἀμφὶ καὶ ἀγλαὸν οἰσέμεν ὕδωρ.”

<hom.od 3.430>	ὣς ἔφαθ',  οἱ δ' ἄρα πάντες ἐποίπνυον. ἦλθε μὲν ἂρ βοῦς
<hom.od 3.431>	ἐκ πεδίου, ἦλθον δὲ θοῆς παρὰ νηὸς ἐίσης
<hom.od 3.432>	Τηλεμάχου ἕταροι μεγαλήτορος, ἦλθε δὲ χαλκεὺς
<hom.od 3.433>	ὅπλ' ἐν χερσὶν ἔχων χαλκήια, πείρατα τέχνης,
<hom.od 3.434>	ἄκμονά τε σφῦραν τ' ἐυποίητόν τε πυράγρην,
<hom.od 3.435>	οἷσίν τε χρυσὸν εἰργάξετο: ἦλθε δ' ̓Αθήνη
<hom.od 3.436>	ἱρῶν ἀντιόωσα. γέρων δ' ἱππηλάτα Νέστωρ
<hom.od 3.437>	χρυσὸν ἔδωχ': ὁ δ' ἔπειτα βοὸς κέρασιν περίχευεν
<hom.od 3.438>	ἀσκήσας, ἵν' ἄγαλμα θεὰ κεχάροιτο ἰδοῦσα.
<hom.od 3.439>	βοῦν δ' ἀγέτην κεράων Στρατίος καὶ δῖος ̓Εχέφρων.
<hom.od 3.440>	χέρνιβα δέ σφ' ̓́Αρητος ἐν ἀνθεμόεντι λέβητι
<hom.od 3.441>	ἤλυθεν ἐκ θαλάμοιο φέρων, ἑτέρῃ δ' ἔχεν οὐλὰς
<hom.od 3.442>	ἐν κανέῳ πέλεκυν δὲ μενεπτόλεμος Θρασυμήδης
<hom.od 3.443>	ὀξὺν ἔχων ἐν χειρὶ παρίστατο βοῦν ἐπικόψων.
<hom.od 3.444>	Περσεὺς δ' ἀμνίον εἶχε: γέρων δ' ἱππηλάτα Νέστωρ
<hom.od 3.445>	χέρνιβά τ' οὐλοχύτας τε κατήρχετο, πολλὰ δ' ̓Αθήνῃ
<hom.od 3.446>	εὔχετ' ἀπαρχόμενος,  κεφαλῆς τρίχας ἐν πυρὶ βάλλων.

<hom.od 3.447>	αὐτὰρ ἐπεί ῥ' εὔξαντο καὶ οὐλοχύτας προβάλοντο,
<hom.od 3.448>	αὐτίκα Νέστορος υἱὸς ὑπέρθυμος Θρασυμήδης
<hom.od 3.449>	ἤλασεν ἄγχι στάς: πέλεκυς δ' ἀπέκοψε τένοντας
<hom.od 3.450>	αὐχενίους,  λῦσεν δὲ βοὸς μένος. αἱ δ' ὀλόλυξαν
<hom.od 3.451>	θυγατέρες τε νυοί τε καὶ αἰδοίη παράκοιτις
<hom.od 3.452>	Νέστορος, Εὐρυδίκη, πρέσβα Κλυμένοιο θυγατρῶν.
<hom.od 3.453>	οἱ μὲν ἔπειτ' ἀνελόντες ἀπὸ χθονὸς εὐρυοδείης
<hom.od 3.454>	ἔσχον: ἀτὰρ σφάξεν Πεισίστρατος, ὄρχαμος ἀνδρῶν.
<hom.od 3.455>	τῆς δ' ἐπεὶ ἐκ μέλαν αἷμα ῥύη,  λίπε δ' ὀστέα θυμός,
<hom.od 3.456>	αἶψ' ἄρα μιν διέχευαν, ἄφαρ δ' ἐκ μηρία τάμνον
<hom.od 3.457>	πάντα κατὰ μοῖραν, κατά τε κνίσῃ ἐκάλυψαν
<hom.od 3.458>	δίπτυχα ποιήσαντες, ἐπ' αὐτῶν δ' ὠμοθέτησαν.
<hom.od 3.459>	καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον
<hom.od 3.460>	λεῖβε: νέοι δὲ παρ' αὐτὸν ἔχον πεμπώβολα χερσίν.
<hom.od 3.461>	αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,
<hom.od 3.462>	μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,
<hom.od 3.463>	ὤπτων δ' ἀκροπόρους ὀβελοὺς ἐν χερσὶν ἔχοντες.

<hom.od 3.464>	τόφρα δὲ Τηλέμαχον λοῦσεν καλὴ Πολυκάστη,
<hom.od 3.465>	Νέστορος ὁπλοτάτη θυγάτηρ Νηληϊάδαο.
<hom.od 3.466>	αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,
<hom.od 3.467>	ἀμφὶ δέ μιν φᾶρος καλὸν βάλεν ἠδὲ χιτῶνα,
<hom.od 3.468>	ἔκ ῥ' ἀσαμίνθου βῆ δέμας ἀθανάτοισιν ὁμοῖος:
<hom.od 3.469>	πὰρ δ' ὅ γε Νέστορ' ἰὼν κατ' ἄρ' ἕζετο, ποιμένα λαῶν.

<hom.od 3.470>	οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο,
<hom.od 3.471>	δαίνυνθ' ἑζόμενοι: ἐπὶ δ' ἀνέρες ἐσθλοὶ ὄροντο
<hom.od 3.472>	οἶνον οἰνοχοεῦντες ἐνὶ χρυσέοις δεπάεσσιν.
<hom.od 3.473>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom.od 3.474>	τοῖσι δὲ μύθων ἦρχε Γερήνιος ἱππότα Νέστωρ:

<hom.od 3.475>	“παῖδες ἐμοί,  ἄγε Τηλεμάχῳ καλλίτριχας ἵππους
<hom.od 3.476>	ζεύξαθ' ὑφ' ἅρματ' ἄγοντες, ἵνα πρήσσῃσιν ὁδοῖο.”

<hom.od 3.477>	ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,
<hom.od 3.478>	καρπαλίμως δ' ἔζευξαν ὑφ' ἅρμασιν ὠκέας ἵππους.
<hom.od 3.479>	ἐν δὲ γυνὴ ταμίη σῖτον καὶ οἶνον ἔθηκεν
<hom.od 3.480>	ὄψα τε,  οἷα ἔδουσι διοτρεφέες βασιλῆες.
<hom.od 3.481>	ἂν δ' ἄρα Τηλέμαχος περικαλλέα βήσετο δίφρον:
<hom.od 3.482>	πὰρ δ' ἄρα Νεστορίδης Πεισίστρατος, ὄρχαμος ἀνδρῶν,
<hom.od 3.483>	ἐς δίφρον τ' ἀνέβαινε καὶ ἡνία λάζετο χερσί,
<hom.od 3.484>	μάστιξεν δ' ἐλάαν, τὼ δ' οὐκ ἀέκοντε πετέσθην
<hom.od 3.485>	ἐς πεδίον,  λιπέτην δὲ Πύλου αἰπὺ πτολίεθρον.
<hom.od 3.486>	οἱ δὲ πανημέριοι σεῖον ζυγὸν ἀμφὶς ἔχοντες.

<hom.od 3.487>	δύσετό τ' ἠέλιος σκιόωντό τε πᾶσαι ἀγυιαί,
<hom.od 3.488>	ἐς Φηρὰς δ' ἵκοντο Διοκλῆος ποτὶ δῶμα,
<hom.od 3.489>	υἱέος ̓Ορτιλόχοιο, τὸν ̓Αλφειὸς τέκε παῖδα.
<hom.od 3.490>	ἔνθα δὲ νύκτ' ἄεσαν,  ὁ δὲ τοῖς πὰρ ξείνια θῆκεν.

<hom.od 3.491>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 3.492>	ἵππους τε ζεύγνυντ' ἀνά θ' ἅρματα ποικίλ' ἔβαινον:
<hom.od 3.493>	ἐκ δ' ἔλασαν προθύροιο καὶ αἰθούσης ἐριδούπου:
<hom.od 3.494>	μάστιξεν δ' ἐλάαν, τὼ δ' οὐκ ἀέκοντε πετέσθην.
<hom.od 3.495>	ἷξον δ' ἐς πεδίον πυρηφόρον,  ἔνθα δ' ἔπειτα
<hom.od 3.496>	ἦνον ὁδόν: τοῖον γὰρ ὑπέκφερον ὠκέες ἵπποι.
<hom.od 3.497>	δύσετό τ' ἠέλιος σκιόωντό τε πᾶσαι ἀγυιαί.

