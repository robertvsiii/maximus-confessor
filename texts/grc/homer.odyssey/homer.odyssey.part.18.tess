<hom.od 18.1>	ἦλθε δ' ἐπὶ πτωχὸς πανδήμιος, ὃς κατὰ ἄστυ
<hom.od 18.2>	πτωχεύεσκ' ̓Ιθάκης, μετὰ δ' ἔπρεπε γαστέρι μάργῃ
<hom.od 18.3>	ἀζηχὲς φαγέμεν καὶ πιέμεν: οὐδέ οἱ ἦν ἲς
<hom.od 18.4>	οὐδὲ βίη, εἶδος δὲ μάλα μέγας ἦν ὁράασθαι.
<hom.od 18.5>	̓Αρναῖος δ' ὄνομ' ἔσκε: τὸ γὰρ θέτο πότνια μήτηρ
<hom.od 18.6>	ἐκ γενετῆς: ̓͂Ιρον δὲ νέοι κίκλησκον ἅπαντες,
<hom.od 18.7>	οὕνεκ' ἀπαγγέλλεσκε κιών, ὅτε πού τις ἀνώγοι:
<hom.od 18.8>	ὅς ῥ' ἐλθὼν ̓Οδυσῆα διώκετο οἷο δόμοιο,
<hom.od 18.9>	καί μιν νεικείων ἔπεα πτερόεντα προσηύδα:

<hom.od 18.10>	“εἶκε,  γέρον, προθύρου, μὴ δὴ τάχα καὶ ποδὸς ἕλκῃ.
<hom.od 18.11>	οὐκ ἀί̈εις ὅτι δή μοι ἐπιλλίζουσιν ἅπαντες,
<hom.od 18.12>	ἑλκέμεναι δὲ κέλονται; ἐγὼ δ' αἰσχύνομαι ἔμπης.
<hom.od 18.13>	ἀλλ' ἄνα, μὴ τάχα νῶϊν ἔρις καὶ χερσὶ γένηται.”

<hom.od 18.14>	τὸν δ' ἄρ' ὑπόδρα ἰδὼν προσέφη πολύμητις ̓Οδυσσεύς:
<hom.od 18.15>	“δαιμόνι',  οὔτε τί σε ῥέζω κακὸν οὔτ' ἀγορεύω,
<hom.od 18.16>	οὔτε τινὰ φθονέω δόμεναι καὶ πόλλ' ἀνελόντα.
<hom.od 18.17>	οὐδὸς δ' ἀμφοτέρους ὅδε χείσεται, οὐδέ τί σε χρὴ
<hom.od 18.18>	ἀλλοτρίων φθονέειν: δοκέεις δέ μοι εἶναι ἀλήτης
<hom.od 18.19>	ὥς περ ἐγών, ὄλβον δὲ θεοὶ μέλλουσιν ὀπάζειν.
<hom.od 18.20>	χερσὶ δὲ μή τι λίην προκαλίζεο,  μή με χολώσῃς,
<hom.od 18.21>	μή σε γέρων περ ἐὼν στῆθος καὶ χείλεα φύρσω
<hom.od 18.22>	αἵματος: ἡσυχίη δ' ἂν ἐμοὶ καὶ μᾶλλον ἔτ' εἴη
<hom.od 18.23>	αὔριον: οὐ μὲν γάρ τί ς' ὑποστρέψεσθαι ὀί̈ω
<hom.od 18.24>	δεύτερον ἐς μέγαρον Λαερτιάδεω ̓Οδυσῆος.”
<hom.od 18.25>	τὸν δὲ χολωσάμενος προσεφώνεεν ̓͂Ιρος ἀλήτης:
<hom.od 18.26>	“ὢ πόποι, ὡς ὁ μολοβρὸς ἐπιτροχάδην ἀγορεύει,
<hom.od 18.27>	γρηὶ̈ καμινοῖ ἶσος: ὃν ἂν κακὰ μητισαίμην
<hom.od 18.28>	κόπτων ἀμφοτέρῃσι, χαμαὶ δέ κε πάντας ὀδόντας
<hom.od 18.29>	γναθμῶν ἐξελάσαιμι συὸς ὣς ληϊβοτείρης.
<hom.od 18.30>	ζῶσαι νῦν,  ἵνα πάντες ἐπιγνώωσι καὶ οἵδε
<hom.od 18.31>	μαρναμένους: πῶς δ' ἂν σὺ νεωτέρῳ ἀνδρὶ μάχοιο;”

<hom.od 18.32>	ὣς οἱ μὲν προπάροιθε θυράων ὑψηλάων
<hom.od 18.33>	οὐδοῦ ἔπι ξεστοῦ πανθυμαδὸν ὀκριόωντο.
<hom.od 18.34>	τοῖϊν δὲ ξυνέηχ' ἱερὸν μένος ̓Αντινόοιο,
<hom.od 18.35>	ἡδὺ δ' ἄρ' ἐκγελάσας μετεφώνει μνηστήρεσσιν:

<hom.od 18.36>	“ὦ φίλοι, οὐ μέν πώ τι πάρος τοιοῦτον ἐτύχθη,
<hom.od 18.37>	οἵην τερπωλὴν θεὸς ἤγαγεν ἐς τόδε δῶμα.
<hom.od 18.38>	ὁ ξεῖνός τε καὶ ̓͂Ιρος ἐρίζετον ἀλλήλοιϊν
<hom.od 18.39>	χερσὶ μαχέσσασθαι: ἀλλὰ ξυνελάσσομεν ὦκα.”

<hom.od 18.40>	ὣς ἔφαθ',  οἱ δ' ἄρα πάντες ἀνήϊξαν γελόωντες,
<hom.od 18.41>	ἀμφὶ δ' ἄρα πτωχοὺς κακοείμονας ἠγερέθοντο.
<hom.od 18.42>	τοῖσιν δ' ̓Αντίνοος μετέφη, Εὐπείθεος υἱός:

<hom.od 18.43>	“κέκλυτέ μευ, μνηστῆρες ἀγήνορες, ὄφρα τι εἴπω.
<hom.od 18.44>	γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ
<hom.od 18.45>	κατθέμεθα κνίσης τε καὶ αἵματος ἐμπλήσαντες:
<hom.od 18.46>	ὁππότερος δέ κε νικήσῃ κρείσσων τε γένηται,
<hom.od 18.47>	τάων ἥν κ' ἐθέλῃσιν ἀναστὰς αὐτὸς ἑλέσθω:
<hom.od 18.48>	αἰεὶ αὖθ' ἡμῖν μεταδαίσεται, οὐδέ τιν' ἄλλον
<hom.od 18.49>	πτωχὸν ἔσω μίσγεσθαι ἐάσομεν αἰτήσοντα.”

<hom.od 18.50>	ὣς ἔφατ' ̓Αντίνοος,  τοῖσιν δ' ἐπιήνδανε μῦθος.
<hom.od 18.51>	τοῖς δὲ δολοφρονέων μετέφη πολύμητις ̓Οδυσσεύς:

<hom.od 18.52>	“ὦ φίλοι, οὔ πως ἔστι νεωτέρῳ ἀνδρὶ μάχεσθαι
<hom.od 18.53>	ἄνδρα γέροντα, δύῃ ἀρημένον: ἀλλά με γαστὴρ
<hom.od 18.54>	ὀτρύνει κακοεργός, ἵνα πληγῇσι δαμείω.
<hom.od 18.55>	ἀλλ' ἄγε νῦν μοι πάντες ὀμόσσατε καρτερὸν ὅρκον,
<hom.od 18.56>	μή τις ἐπ' ̓́Ιρῳ ἦρα φέρων ἐμὲ χειρὶ βαρείῃ
<hom.od 18.57>	πλήξῃ ἀτασθάλλων, τούτῳ δέ με ἶφι δαμάσσῃ.”

<hom.od 18.58>	ὣς ἔφαθ', οἱ δ' ἄρα πάντες ἀπώμνυον ὡς ἐκέλευεν.
<hom.od 18.59>	αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,
<hom.od 18.60>	τοῖς δ' αὖτις μετέειφ' ἱερὴ ἲς Τηλεμάχοιο:

<hom.od 18.61>	“ξεῖν', εἴ ς' ὀτρύνει κραδίη καὶ θυμὸς ἀγήνωρ
<hom.od 18.62>	τοῦτον ἀλέξασθαι, τῶν δ' ἄλλων μή τιν' ̓Αχαιῶν
<hom.od 18.63>	δείδιθ', ἐπεὶ πλεόνεσσι μαχήσεται ὅς κέ σε θείνῃ:
<hom.od 18.64>	ξεινοδόκος μὲν ἐγών, ἐπὶ δ' αἰνεῖτον βασιλῆες,
<hom.od 18.65>	̓Αντίνοός τε καὶ Εὐρύμαχος,  πεπνυμένω ἄμφω.”

<hom.od 18.66>	ὣς ἔφαθ', οἱ δ' ἄρα πάντες ἐπῄνεον: αὐτὰρ ̓Οδυσσεὺς
<hom.od 18.67>	ζώσατο μὲν ῥάκεσιν περὶ μήδεα, φαῖνε δὲ μηροὺς
<hom.od 18.68>	καλούς τε μεγάλους τε, φάνεν δέ οἱ εὐρέες ὦμοι
<hom.od 18.69>	στήθεά τε στιβαροί τε βραχίονες: αὐτὰρ ̓Αθήνη
<hom.od 18.70>	ἄγχι παρισταμένη μέλε' ἤλδανε ποιμένι λαῶν.
<hom.od 18.71>	μνηστῆρες δ' ἄρα πάντες ὑπερφιάλως ἀγάσαντο:
<hom.od 18.72>	ὧδε δέ τις εἴπεσκεν ἰδὼν ἐς πλησίον ἄλλον:

<hom.od 18.73>	“ἦ τάχα ̓͂Ιρος ̓́Αϊρος ἐπίσπαστον κακὸν ἕξει,
<hom.od 18.74>	οἵην ἐκ ῥακέων ὁ γέρων ἐπιγουνίδα φαίνει.”

<hom.od 18.75>	ὣς ἄρ' ἔφαν,  ̓́Ιρῳ δὲ κακῶς ὠρίνετο θυμός.
<hom.od 18.76>	ἀλλὰ καὶ ὣς δρηστῆρες ἄγον ζώσαντες ἀνάγκῃ
<hom.od 18.77>	δειδιότα: σάρκες δὲ περιτρομέοντο μέλεσσιν.
<hom.od 18.78>	̓Αντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:

<hom.od 18.79>	“νῦν μὲν μήτ' εἴης, βουγάϊε, μήτε γένοιο,
<hom.od 18.80>	εἰ δὴ τοῦτόν γε τρομέεις καὶ δείδιας αἰνῶς,
<hom.od 18.81>	ἄνδρα γέροντα, δύῃ ἀρημένον, ἥ μιν ἱκάνει.
<hom.od 18.82>	ἀλλ' ἔκ τοι ἐρέω, τὸ δὲ καὶ τετελεσμένον ἔσται:
<hom.od 18.83>	αἴ κέν ς' οὗτος νικήσῃ κρείσσων τε γένηται,
<hom.od 18.84>	πέμψω ς' ἤπειρόνδε, βαλὼν ἐν νηὶ μελαίνῃ,
<hom.od 18.85>	εἰς ̓́Εχετον βασιλῆα,  βροτῶν δηλήμονα πάντων,
<hom.od 18.86>	ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ,
<hom.od 18.87>	μήδεά τ' ἐξερύσας δώῃ κυσὶν ὠμὰ δάσασθαι.”

<hom.od 18.88>	ὣς φάτο, τῷ δ' ἔτι μᾶλλον ὑπὸ τρόμος ἔλλαβε γυῖα.
<hom.od 18.89>	ἐς μέσσον δ' ἄναγον: τὼ δ' ἄμφω χεῖρας ἀνέσχον.
<hom.od 18.90>	δὴ τότε μερμήριξε πολύτλας δῖος ̓Οδυσσεὺς
<hom.od 18.91>	ἢ ἐλάσει' ὥς μιν ψυχὴ λίποι αὖθι πεσόντα,
<hom.od 18.92>	ἦέ μιν ἦκ' ἐλάσειε τανύσσειέν τ' ἐπὶ γαίῃ.
<hom.od 18.93>	ὧδε δέ οἱ φρονέοντι δοάσσατο κέρδιον εἶναι,
<hom.od 18.94>	ἦκ' ἐλάσαι, ἵνα μή μιν ἐπιφρασσαίατ' ̓Αχαιοί.
<hom.od 18.95>	δὴ τότ' ἀνασχομένω ὁ μὲν ἤλασε δεξιὸν ὦμον
<hom.od 18.96>	̓͂Ιρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω
<hom.od 18.97>	ἔθλασεν: αὐτίκα δ' ἦλθε κατὰ στόμα φοίνιον αἷμα,
<hom.od 18.98>	κὰδ δ' ἔπες' ἐν κονίῃσι μακών, σὺν δ' ἤλας' ὀδόντας
<hom.od 18.99>	λακτίζων ποσὶ γαῖαν: ἀτὰρ μνηστῆρες ἀγαυοὶ
<hom.od 18.100>	χεῖρας ἀνασχόμενοι γέλῳ ἔκθανον.  αὐτὰρ ̓Οδυσσεὺς
<hom.od 18.101>	ἕλκε διὲκ προθύροιο λαβὼν ποδός, ὄφρ' ἵκετ' αὐλήν,
<hom.od 18.102>	αἰθούσης τε θύρας: καί μιν ποτὶ ἑρκίον αὐλῆς
<hom.od 18.103>	εἷσεν ἀνακλίνας: σκῆπτρον δέ οἱ ἔμβαλε χειρί,
<hom.od 18.104>	καί μιν φωνήσας ἔπεα πτερόεντα προσηύδα:

<hom.od 18.105>	“ἐνταυθοῖ νῦν ἧσο σύας τε κύνας τ' ἀπερύκων,
<hom.od 18.106>	μηδὲ σύ γε ξείνων καὶ πτωχῶν κοίρανος εἶναι
<hom.od 18.107>	λυγρὸς ἐών, μή πού τι κακὸν καὶ μεῖζον ἐπαύρῃ.”

<hom.od 18.108>	ἦ ῥα καὶ ἀμφ' ὤμοισιν ἀεικέα βάλλετο πήρην,
<hom.od 18.109>	πυκνὰ ῥωγαλέην: ἐν δὲ στρόφος ἦεν ἀορτήρ.
<hom.od 18.110>	ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο: τοὶ δ' ἴσαν εἴσω
<hom.od 18.111>	ἡδὺ γελώοντες καὶ δεικανόωντ' ἐπέεσσι:

<hom.od 18.112>	“Ζεύς τοι δοίη, ξεῖνε, καὶ ἀθάνατοι θεοὶ ἄλλοι,
<hom.od 18.113>	ὅττι μάλιστ' ἐθέλεις καί τοι φίλον ἔπλετο θυμῷ,
<hom.od 18.114>	ὃς τοῦτον τὸν ἄναλτον ἀλητεύειν ἀπέπαυσας
<hom.od 18.115>	ἐν δήμῳ: τάχα γάρ μιν ἀνάξομεν ἤπειρόνδε
<hom.od 18.116>	εἰς ̓́Εχετον βασιλῆα, βροτῶν δηλήμονα πάντων.”

<hom.od 18.117>	ὣς ἄρ' ἔφαν, χαῖρεν δὲ κλεηδόνι δῖος ̓Οδυσσεύς.
<hom.od 18.118>	̓Αντίνοος δ' ἄρα οἱ μεγάλην παρὰ γαστέρα θῆκεν,
<hom.od 18.119>	ἐμπλείην κνίσης τε καὶ αἵματος: ̓Αμφίνομος δὲ
<hom.od 18.120>	ἄρτους ἐκ κανέοιο δύω παρέθηκεν ἀείρας
<hom.od 18.121>	καὶ δέπαϊ χρυσέῳ δειδίσκετο, φώνησέν τε:

<hom.od 18.122>	“χαῖρε, πάτερ ὦ ξεῖνε, γένοιτό τοι ἔς περ ὀπίσσω
<hom.od 18.123>	ὄλβος: ἀτὰρ μὲν νῦν γε κακοῖς ἔχεαι πολέεσσι.”

<hom.od 18.124>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 18.125>	“̓Αμφίνομ',  ἦ μάλα μοι δοκέεις πεπνυμένος εἶναι:
<hom.od 18.126>	τοίου γὰρ καὶ πατρός, ἐπεὶ κλέος ἐσθλὸν ἄκουον,
<hom.od 18.127>	Νῖσον Δουλιχιῆα ἐύ̈ν τ' ἔμεν ἀφνειόν τε:
<hom.od 18.128>	τοῦ ς' ἔκ φασι γενέσθαι, ἐπητῇ δ' ἀνδρὶ ἔοικας.
<hom.od 18.129>	τοὔνεκά τοι ἐρέω, σὺ δὲ σύνθεο καί μευ ἄκουσον:
<hom.od 18.130>	οὐδὲν ἀκιδνότερον γαῖα τρέφει ἀνθρώποιο,
<hom.od 18.131>	πάντων ὅσσα τε γαῖαν ἔπι πνείει τε καὶ ἕρπει.
<hom.od 18.132>	οὐ μὲν γάρ ποτέ φησι κακὸν πείσεσθαι ὀπίσσω,
<hom.od 18.133>	ὄφρ' ἀρετὴν παρέχωσι θεοὶ καὶ γούνατ' ὀρώρῃ:
<hom.od 18.134>	ἀλλ' ὅτε δὴ καὶ λυγρὰ θεοὶ μάκαρες τελέσωσι,
<hom.od 18.135>	καὶ τὰ φέρει ἀεκαζόμενος τετληότι θυμῷ:
<hom.od 18.136>	τοῖος γὰρ νόος ἐστὶν ἐπιχθονίων ἀνθρώπων
<hom.od 18.137>	οἷον ἐπ' ἦμαρ ἄγησι πατὴρ ἀνδρῶν τε θεῶν τε.
<hom.od 18.138>	καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι,
<hom.od 18.139>	πολλὰ δ' ἀτάσθαλ' ἔρεξα βίῃ καὶ κάρτεϊ εἴκων,
<hom.od 18.140>	πατρί τ' ἐμῷ πίσυνος καὶ ἐμοῖσι κασιγνήτοισι.
<hom.od 18.141>	τῷ μή τίς ποτε πάμπαν ἀνὴρ ἀθεμίστιος εἴη,
<hom.od 18.142>	ἀλλ' ὅ γε σιγῇ δῶρα θεῶν ἔχοι, ὅττι διδοῖεν.
<hom.od 18.143>	οἷ' ὁρόω μνηστῆρας ἀτάσθαλα μηχανόωντας,
<hom.od 18.144>	κτήματα κείροντας καὶ ἀτιμάζοντας ἄκοιτιν
<hom.od 18.145>	ἀνδρός,  ὃν οὐκέτι φημὶ φίλων καὶ πατρίδος αἴης
<hom.od 18.146>	δηρὸν ἀπέσσεσθαι: μάλα δὲ σχεδόν. ἀλλά σε δαίμων
<hom.od 18.147>	οἴκαδ' ὑπεξαγάγοι, μηδ' ἀντιάσειας ἐκείνῳ,
<hom.od 18.148>	ὁππότε νοστήσειε φίλην ἐς πατρίδα γαῖαν:
<hom.od 18.149>	οὐ γὰρ ἀναιμωτί γε διακρινέεσθαι ὀί̈ω
<hom.od 18.150>	μνηστῆρας καὶ κεῖνον,  ἐπεί κε μέλαθρον ὑπέλθῃ.”

<hom.od 18.151>	ὣς φάτο, καὶ σπείσας ἔπιεν μελιηδέα οἶνον,
<hom.od 18.152>	ἂψ δ' ἐν χερσὶν ἔθηκε δέπας κοσμήτορι λαῶν.
<hom.od 18.153>	αὐτὰρ ὁ βῆ διὰ δῶμα φίλον τετιημένος ἦτορ,
<hom.od 18.154>	νευστάζων κεφαλῇ: δὴ γὰρ κακὸν ὄσσετο θυμός.
<hom.od 18.155>	ἀλλ' οὐδ' ὣς φύγε κῆρα: πέδησε δὲ καὶ τὸν ̓Αθήνη
<hom.od 18.156>	Τηλεμάχου ὑπὸ χερσὶ καὶ ἔγχεϊ ἶφι δαμῆναι.
<hom.od 18.157>	ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.

<hom.od 18.158>	τῇ δ' ἄρ' ἐπὶ φρεσὶ θῆκε θεὰ γλαυκῶπις ̓Αθήνη,
<hom.od 18.159>	κούρῃ ̓Ικαρίοιο, περίφρονι Πηνελοπείῃ,
<hom.od 18.160>	μνηστήρεσσι φανῆναι,  ὅπως πετάσειε μάλιστα
<hom.od 18.161>	θυμὸν μνηστήρων ἰδὲ τιμήεσσα γένοιτο
<hom.od 18.162>	μᾶλλον πρὸς πόσιός τε καὶ υἱέος ἢ πάρος ἦεν.
<hom.od 18.163>	ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν:

<hom.od 18.164>	“Εὐρυνόμη, θυμός μοι ἐέλδεται, οὔ τι πάρος γε,
<hom.od 18.165>	μνηστήρεσσι φανῆναι,  ἀπεχθομένοισί περ ἔμπης:
<hom.od 18.166>	παιδὶ δέ κεν εἴποιμι ἔπος, τό κε κέρδιον εἴη,
<hom.od 18.167>	μὴ πάντα μνηστῆρσιν ὑπερφιάλοισιν ὁμιλεῖν,
<hom.od 18.168>	οἵ τ' εὖ μὲν βάζουσι, κακῶς δ' ὄπιθεν φρονέουσι.”

<hom.od 18.169>	τὴν δ' αὖτ' Εὐρυνόμη ταμίη πρὸς μῦθον ἔειπεν:
<hom.od 18.170>	“ναὶ δὴ ταῦτά γε πάντα,  τέκος, κατὰ μοῖραν ἔειπες.
<hom.od 18.171>	ἀλλ' ἴθι καὶ σῷ παιδὶ ἔπος φάο μηδ' ἐπίκευθε,
<hom.od 18.172>	χρῶτ' ἀπονιψαμένη καὶ ἐπιχρίσασα παρειάς:
<hom.od 18.173>	μηδ' οὕτω δακρύοισι πεφυρμένη ἀμφὶ πρόσωπα
<hom.od 18.174>	ἔρχευ, ἐπεὶ κάκιον πενθήμεναι ἄκριτον αἰεί.
<hom.od 18.175>	ἤδη μὲν γάρ τοι παῖς τηλίκος,  ὃν σὺ μάλιστα
<hom.od 18.176>	ἠρῶ ἀθανάτοισι γενειήσαντα ἰδέσθαι.”

<hom.od 18.177>	τὴν δ' αὖτε προσέειπε περίφρων Πηνελόπεια:
<hom.od 18.178>	“Εὐρυνόμη, μὴ ταῦτα παραύδα, κηδομένη περ,
<hom.od 18.179>	χρῶτ' ἀπονίπτεσθαι καὶ ἐπιχρίεσθαι ἀλοιφῇ:
<hom.od 18.180>	ἀγλαί̈ην γὰρ ἐμοί γε θεοί,  τοὶ ̓́Ολυμπον ἔχουσιν,
<hom.od 18.181>	ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.
<hom.od 18.182>	ἀλλά μοι Αὐτονόην τε καὶ ̔Ιπποδάμειαν ἄνωχθι
<hom.od 18.183>	ἐλθέμεν, ὄφρα κέ μοι παρστήετον ἐν μεγάροισιν:
<hom.od 18.184>	οἴη δ' οὐκ εἴσειμι μετ' ἀνέρας: αἰδέομαι γάρ.”

<hom.od 18.185>	“ὣς ἄρ' ἔφη,  γρηὺ̈ς δὲ διὲκ μεγάροιο βεβήκει
<hom.od 18.186>	ἀγγελέουσα γυναιξὶ καὶ ὀτρυνέουσα νέεσθαι.

<hom.od 18.187>	ἔνθ' αὖτ' ἄλλ' ἐνόησε θεὰ γλαυκῶπις ̓Αθήνη:
<hom.od 18.188>	κούρῃ ̓Ικαρίοιο κατὰ γλυκὺν ὕπνον ἔχευεν,
<hom.od 18.189>	εὗδε δ' ἀνακλινθεῖσα, λύθεν δέ οἱ ἅψεα πάντα
<hom.od 18.190>	αὐτοῦ ἐνὶ κλιντῆρι: τέως δ' ἄρα δῖα θεάων
<hom.od 18.191>	ἄμβροτα δῶρα δίδου, ἵνα μιν θησαίατ' ̓Αχαιοί.
<hom.od 18.192>	κάλλεϊ μέν οἱ πρῶτα προσώπατα καλὰ κάθηρεν
<hom.od 18.193>	ἀμβροσίῳ, οἵῳ περ ἐϋστέφανος Κυθέρεια
<hom.od 18.194>	χρίεται, εὖτ' ἂν ἴῃ Χαρίτων χορὸν ἱμερόεντα:
<hom.od 18.195>	καί μιν μακροτέρην καὶ πάσσονα θῆκεν ἰδέσθαι,
<hom.od 18.196>	λευκοτέρην δ' ἄρα μιν θῆκε πριστοῦ ἐλέφαντος.
<hom.od 18.197>	ἡ μὲν ἄρ' ὣς ἔρξας' ἀπεβήσετο δῖα θεάων,
<hom.od 18.198>	ἦλθον δ' ἀμφίπολοι λευκώλενοι ἐκ μεγάροιο
<hom.od 18.199>	φθόγγῳ ἐπερχόμεναι: τὴν δὲ γλυκὺς ὕπνος ἀνῆκε,
<hom.od 18.200>	καί ῥ' ἀπομόρξατο χερσὶ παρειὰς φώνησέν τε:

<hom.od 18.201>	“ἦ με μάλ' αἰνοπαθῆ μαλακὸν περὶ κῶμ' ἐκάλυψεν.
<hom.od 18.202>	αἴθε μοι ὣς μαλακὸν θάνατον πόροι ̓́Αρτεμις ἁγνὴ
<hom.od 18.203>	αὐτίκα νῦν, ἵνα μηκέτ' ὀδυρομένη κατὰ θυμὸν
<hom.od 18.204>	αἰῶνα φθινύθω, πόσιος ποθέουσα φίλοιο
<hom.od 18.205>	παντοίην ἀρετήν,  ἐπεὶ ἔξοχος ἦεν ̓Αχαιῶν.”

<hom.od 18.206>	ὣς φαμένη κατέβαιν' ὑπερώϊα σιγαλόεντα,
<hom.od 18.207>	οὐκ οἴη: ἅμα τῇ γε καὶ ἀμφίπολοι δύ' ἕποντο.
<hom.od 18.208>	ἡ δ' ὅτε δὴ μνηστῆρας ἀφίκετο δῖα γυναικῶν,
<hom.od 18.209>	στῆ ῥα παρὰ σταθμὸν τέγεος πύκα ποιητοῖο,
<hom.od 18.210>	ἄντα παρειάων σχομένη λιπαρὰ κρήδεμνα:
<hom.od 18.211>	ἀμφίπολος δ' ἄρα οἱ κεδνὴ ἑκάτερθε παρέστη.
<hom.od 18.212>	τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν,
<hom.od 18.213>	πάντες δ' ἠρήσαντο παραὶ λεχέεσσι κλιθῆναι.
<hom.od 18.214>	ἡ δ' αὖ Τηλέμαχον προσεφώνεεν, ὃν φίλον υἱόν:

<hom.od 18.215>	“Τηλέμαχ',  οὐκέτι τοι φρένες ἔμπεδοι οὐδὲ νόημα:
<hom.od 18.216>	παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας:
<hom.od 18.217>	νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις,
<hom.od 18.218>	καί κέν τις φαίη γόνον ἔμμεναι ὀλβίου ἀνδρός,
<hom.od 18.219>	ἐς μέγεθος καὶ κάλλος ὁρώμενος, ἀλλότριος φώς,
<hom.od 18.220>	οὐκέτι τοι φρένες εἰσὶν ἐναίσιμοι οὐδὲ νόημα.
<hom.od 18.221>	οἷον δὴ τόδε ἔργον ἐνὶ μεγάροισιν ἐτύχθη,
<hom.od 18.222>	ὃς τὸν ξεῖνον ἔασας ἀεικισθήμεναι οὕτως.
<hom.od 18.223>	πῶς νῦν, εἴ τι ξεῖνος ἐν ἡμετέροισι δόμοισιν
<hom.od 18.224>	ἥμενος ὧδε πάθοι ῥυστακτύος ἐξ ἀλεγεινῆς;
<hom.od 18.225>	σοί κ' αἶσχος λώβη τε μετ' ἀνθρώποισι πέλοιτο.”

<hom.od 18.226>	τὴν δ' αὖ Τηλέμαχος πεπνυμένος ἀντίον ηὔδα:
<hom.od 18.227>	“μῆτερ ἐμή, τὸ μὲν οὔ σε νεμεσσῶμαι κεχολῶσθαι:
<hom.od 18.228>	αὐτὰρ ἐγὼ θυμῷ νοέω καὶ οἶδα ἕκαστα,
<hom.od 18.229>	ἐσθλά τε καὶ τὰ χέρεια: πάρος δ' ἔτι νήπιος ἦα.
<hom.od 18.230>	ἀλλά τοι οὐ δύναμαι πεπνυμένα πάντα νοῆσαι:
<hom.od 18.231>	ἐκ γάρ με πλήσσουσι παρήμενοι ἄλλοθεν ἄλλος
<hom.od 18.232>	οἵδε κακὰ φρονέοντες, ἐμοὶ δ' οὐκ εἰσὶν ἀρωγοί.
<hom.od 18.233>	οὐ μέν τοι ξείνου γε καὶ ̓́Ιρου μῶλος ἐτύχθη
<hom.od 18.234>	μνηστήρων ἰότητι, βίῃ δ' ὅ γε φέρτερος ἦεν.
<hom.od 18.235>	αἲ γάρ,  Ζεῦ τε πάτερ καὶ ̓Αθηναίη καὶ ̓́Απολλον,
<hom.od 18.236>	οὕτω νῦν μνηστῆρες ἐν ἡμετέροισι δόμοισι
<hom.od 18.237>	νεύοιεν κεφαλὰς δεδμημένοι, οἱ μὲν ἐν αὐλῇ,
<hom.od 18.238>	οἱ δ' ἔντοσθε δόμοιο, λελῦτο δὲ γυῖα ἑκάστου,
<hom.od 18.239>	ὡς νῦν ̓͂Ιρος κεῖνος ἐπ' αὐλείῃσι θύρῃσιν
<hom.od 18.240>	ἧσται νευστάζων κεφαλῇ,  μεθύοντι ἐοικώς,
<hom.od 18.241>	οὐδ' ὀρθὸς στῆναι δύναται ποσὶν οὐδὲ νέεσθαι
<hom.od 18.242>	οἴκαδ', ὅπη οἱ νόστος, ἐπεὶ φίλα γυῖα λέλυνται.”

<hom.od 18.243>	ὣς οἱ μὲν τοιαῦτα πρὸς ἀλλήλους ἀγόρευον:
<hom.od 18.244>	Εὐρύμαχος δ' ἐπέεσσι προσηύδα Πηνελόπειαν:

<hom.od 18.245>	“κούρη ̓Ικαρίοιο,  περίφρον Πηνελόπεια,
<hom.od 18.246>	εἰ πάντες σε ἴδοιεν ἀν' ̓́Ιασον ̓́Αργος ̓Αχαιοί,
<hom.od 18.247>	πλέονές κε μνηστῆρες ἐν ὑμετέροισι δόμοισιν
<hom.od 18.248>	ἠῶθεν δαινύατ', ἐπεὶ περίεσσι γυναικῶν
<hom.od 18.249>	εἶδός τε μέγεθός τε ἰδὲ φρένας ἔνδον ἐί̈σας.”

<hom.od 18.250>	τὸν δ' ἠμείβετ' ἔπειτα περίφρων Πηνελόπεια:
<hom.od 18.251>	“Εὐρύμαχ', ἦ τοι ἐμὴν ἀρετὴν εἶδός τε δέμας τε
<hom.od 18.252>	ὤλεσαν ἀθάνατοι, ὅτε ̓́Ιλιον εἰσανέβαινον
<hom.od 18.253>	̓Αργεῖοι, μετὰ τοῖσι δ' ἐμὸς πόσις ᾖεν ̓Οδυσσεύς.
<hom.od 18.254>	εἰ κεῖνός γ' ἐλθὼν τὸν ἐμὸν βίον ἀμφιπολεύοι,
<hom.od 18.255>	μεῖζόν κε κλέος εἴη ἐμὸν καὶ κάλλιον οὕτως.
<hom.od 18.256>	νῦν δ' ἄχομαι: τόσα γάρ μοι ἐπέσσευεν κακὰ δαίμων.
<hom.od 18.257>	ἦ μὲν δὴ ὅτε τ' ᾖε λιπὼν κάτα πατρίδα γαῖαν,
<hom.od 18.258>	δεξιτερὴν ἐπὶ καρπῷ ἑλὼν ἐμὲ χεῖρα προσηύδα:

<hom.od 18.259>	“ὦ γύναι, οὐ γὰρ ὀί̈ω ἐϋκνήμιδας ̓Αχαιοὺς
<hom.od 18.260>	ἐκ Τροίης εὖ πάντας ἀπήμονας ἀπονέεσθαι:
<hom.od 18.261>	καὶ γὰρ Τρῶάς φασι μαχητὰς ἔμμεναι ἄνδρας,
<hom.od 18.262>	ἠμὲν ἀκοντιστὰς ἠδὲ ῥυτῆρας ὀϊστῶν
<hom.od 18.263>	ἵππων τ' ὠκυπόδων ἐπιβήτορας, οἵ κε τάχιστα
<hom.od 18.264>	ἔκριναν μέγα νεῖκος ὁμοιί̈ου πολέμοιο.
<hom.od 18.265>	τῷ οὐκ οἶδ' ἤ κέν μ' ἀνέσει θεός,  ἦ κεν ἁλώω
<hom.od 18.266>	αὐτοῦ ἐνὶ Τροίῃ: σοὶ δ' ἐνθάδε πάντα μελόντων.
<hom.od 18.267>	μεμνῆσθαι πατρὸς καὶ μητέρος ἐν μεγάροισιν
<hom.od 18.268>	ὡς νῦν, ἢ ἔτι μᾶλλον ἐμεῦ ἀπονόσφιν ἐόντος:
<hom.od 18.269>	αὐτὰρ ἐπὴν δὴ παῖδα γενειήσαντα ἴδηαι,
<hom.od 18.270>	γήμασθ' ᾧ κ' ἐθέλῃσθα,  τεὸν κατὰ δῶμα λιποῦσα.

<hom.od 18.271>	“κεῖνος τὼς ἀγόρευε: τὰ δὴ νῦν πάντα τελεῖται.
<hom.od 18.272>	νὺξ δ' ἔσται ὅτε δὴ στυγερὸς γάμος ἀντιβολήσει
<hom.od 18.273>	οὐλομένης ἐμέθεν, τῆς τε Ζεὺς ὄλβον ἀπηύρα.
<hom.od 18.274>	ἀλλὰ τόδ' αἰνὸν ἄχος κραδίην καὶ θυμὸν ἱκάνει:
<hom.od 18.275>	μνηστήρων οὐχ ἥδε δίκη τὸ πάροιθε τέτυκτο:
<hom.od 18.276>	οἵ τ' ἀγαθήν τε γυναῖκα καὶ ἀφνειοῖο θύγατρα
<hom.od 18.277>	μνηστεύειν ἐθέλωσι καὶ ἀλλήλοις ἐρίσωσιν,
<hom.od 18.278>	αὐτοὶ τοί γ' ἀπάγουσι βόας καὶ ἴφια μῆλα,
<hom.od 18.279>	κούρης δαῖτα φίλοισι, καὶ ἀγλαὰ δῶρα διδοῦσιν:
<hom.od 18.280>	ἀλλ' οὐκ ἀλλότριον βίοτον νήποινον ἔδουσιν.”

<hom.od 18.281>	ὣς φάτο, γήθησεν δὲ πολύτλας δῖος ̓Οδυσσεύς,
<hom.od 18.282>	οὕνεκα τῶν μὲν δῶρα παρέλκετο, θέλγε δὲ θυμὸν
<hom.od 18.283>	μειλιχίοις ἐπέεσσι, νόος δέ οἱ ἄλλα μενοίνα.

<hom.od 18.284>	τὴν δ' αὖτ' ̓Αντίνοος προσέφη, Εὐπείθεος υἱός,
<hom.od 18.285>	“κούρη ̓Ικαρίοιο,  περίφρον Πηνελόπεια,
<hom.od 18.286>	δῶρα μὲν ὅς κ' ἐθέλῃσιν ̓Αχαιῶν ἐνθάδ' ἐνεῖκαι,
<hom.od 18.287>	δέξασθ'. οὐ γὰρ καλὸν ἀνήνασθαι δόσιν ἐστίν:
<hom.od 18.288>	ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,
<hom.od 18.289>	πρίν γέ σε τῷ γήμασθαι ̓Αχαιῶν ὅς τις ἄριστος.”

<hom.od 18.290>	ὣς ἔφατ' ̓Αντίνοος,  τοῖσιν δ' ἐπιήνδανε μῦθος:
<hom.od 18.291>	δῶρα δ' ἄρ' οἰσέμεναι πρόεσαν κήρυκα ἕκαστος.
<hom.od 18.292>	̓Αντινόῳ μὲν ἔνεικε μέγαν περικαλλέα πέπλον,
<hom.od 18.293>	ποικίλον: ἐν δ' ἀρ' ἔσαν περόναι δυοκαίδεκα πᾶσαι
<hom.od 18.294>	χρύσειαι, κληῖ̈σιν ἐϋγνάμπτοις ἀραρυῖαι.
<hom.od 18.295>	ὅρμον δ' Εὐρυμάχῳ πολυδαίδαλον αὐτίκ' ἔνεικε.
<hom.od 18.296>	χρύσεον, ἠλέκτροισιν ἐερμένον ἠέλιον ὥς.
<hom.od 18.297>	ἕρματα δ' Εὐρυδάμαντι δύω θεράποντες ἔνεικαν,
<hom.od 18.298>	τρίγληνα μορόεντα: χάρις δ' ἀπελάμπετο πολλή.
<hom.od 18.299>	ἐκ δ' ἄρα Πεισάνδροιο Πολυκτορίδαο ἄνακτος
<hom.od 18.300>	ἴσθμιον ἤνεικεν θεράπων,  περικαλλὲς ἄγαλμα.
<hom.od 18.301>	ἄλλο δ' ἄρ' ἄλλος δῶρον ̓Αχαιῶν καλὸν ἔνεικεν.
<hom.od 18.302>	ἡ μὲν ἔπειτ' ἀνέβαιν' ὑπερώϊα δῖα γυναικῶν,
<hom.od 18.303>	τῇ δ' ἄρ' ἅμ' ἀμφίπολοι ἔφερον περικαλλέα δῶρα

<hom.od 18.304>	οἱ δ' εἰς ὀρχηστύν τε καὶ ἱμερόεσσαν ἀοιδὴν
<hom.od 18.305>	τρεψάμενοι τέρποντο,  μένον δ' ἐπὶ ἕσπερον ἐλθεῖν.
<hom.od 18.306>	τοῖσι δὲ τερπομένοισι μέλας ἐπὶ ἕσπερος ἦλθεν.
<hom.od 18.307>	αὐτίκα λαμπτῆρας τρεῖς ἵστασαν ἐν μεγάροισιν,
<hom.od 18.308>	ὄφρα φαείνοιεν: περὶ δὲ ξύλα κάγκανα θῆκαν,
<hom.od 18.309>	αὖα πάλαι, περίκηλα, νέον κεκεασμένα χαλκῷ,
<hom.od 18.310>	καὶ δαί̈δας μετέμισγον: ἀμοιβηδὶς δ' ἀνέφαινον
<hom.od 18.311>	δμῳαὶ ̓Οδυσσῆος ταλασίφρονος. αὐτὰρ ὁ τῇσιν
<hom.od 18.312>	αὐτὸς διογενῆς μετέφη πολύμητις ̓Οδυσσεύς:

<hom.od 18.313>	“δμῳαὶ ̓Οδυσσῆος, δὴν οἰχομένοιο ἄνακτος,
<hom.od 18.314>	ἔρχεσθε πρὸς δώμαθ', ἵν' αἰδοίη βασίλεια:
<hom.od 18.315>	τῇ δὲ παρ' ἠλάκατα στροφαλίζετε,  τέρπετε δ' αὐτὴν
<hom.od 18.316>	ἥμεναι ἐν μεγάρῳ, ἢ εἴρια πείκετε χερσίν:
<hom.od 18.317>	αὐτὰρ ἐγὼ τούτοισι φάος πάντεσσι παρέξω.
<hom.od 18.318>	ἤν περ γάρ κ' ἐθέλωσιν ἐύ̈θρονον ̓Ηῶ μίμνειν,
<hom.od 18.319>	οὔ τί με νικήσουσι: πολυτλήμων δὲ μάλ' εἰμί.”

<hom.od 18.320>	ὣς ἔφαθ',  αἱ δ' ἐγέλασσαν, ἐς ἀλλήλας δὲ ἴδοντο.
<hom.od 18.321>	τὸν δ' αἰσχρῶς ἐνένιπε Μελανθὼ καλλιπάρῃος,
<hom.od 18.322>	τὴν Δολίος μὲν ἔτικτε, κόμισσε δὲ Πηνελόπεια,
<hom.od 18.323>	παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ:
<hom.od 18.324>	ἀλλ' οὐδ' ὣς ἔχε πένθος ἐνὶ φρεσὶ Πηνελοπείης,
<hom.od 18.325>	ἀλλ' ἥ γ' Εὐρυμάχῳ μισγέσκετο καὶ φιλέεσκεν.
<hom.od 18.326>	ἥ ῥ' ̓Οδυσῆ' ἐνένιπεν ὀνειδείοις ἐπέεσσιν:

<hom.od 18.327>	“ξεῖνε τάλαν, σύ γέ τις φρένας ἐκπεπαταγμένος ἐσσί,
<hom.od 18.328>	οὐδ' ἐθέλεις εὕδειν χαλκήϊον ἐς δόμον ἐλθών,
<hom.od 18.329>	ἠέ που ἐς λέσχην, ἀλλ' ἐνθάδε πόλλ' ἀγορεύεις,
<hom.od 18.330>	θαρσαλέως πολλοῖσι μετ' ἀνδράσιν,  οὐδέ τι θυμῷ
<hom.od 18.331>	ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ
<hom.od 18.332>	τοιοῦτος νόος ἐστίν: ὃ καὶ μεταμώνια βάζεις.
<hom.od 18.333>	ἦ ἀλύεις, ὅτι ̓͂Ιρον ἐνίκησας τὸν ἀλήτην;
<hom.od 18.334>	μή τίς τοι τάχα ̓́Ιρου ἀμείνων ἄλλος ἀναστῇ,
<hom.od 18.335>	ὅς τίς ς' ἀμφὶ κάρη κεκοπὼς χερσὶ στιβαρῇσι
<hom.od 18.336>	δώματος ἐκπέμψῃσι, φορύξας αἵματι πολλῷ.”

<hom.od 18.337>	τὴν δ' ἄρ' ὑπόδρα ἰδὼν προσέφη πολύμητις ̓Οδυσσεύς:
<hom.od 18.338>	“ἦ τάχα Τηλεμάχῳ ἐρέω, κύον, οἷ' ἀγορεύεις,
<hom.od 18.339>	κεῖς' ἐλθών, ἵνα ς' αὖθι διὰ μελεϊστὶ τάμῃσιν.”

<hom.od 18.340>	ὣς εἰπὼν ἐπέεσσι διεπτοίησε γυναῖκας.
<hom.od 18.341>	βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης
<hom.od 18.342>	ταρβοσύνῃ: φὰν γάρ μιν ἀληθέα μυθήσασθαι.
<hom.od 18.343>	αὐτὰρ ὁ πὰρ λαμπτῆρσι φαείνων αἰθομένοισιν
<hom.od 18.344>	ἑστήκειν ἐς πάντας ὁρώμενος: ἄλλα δέ οἱ κῆρ
<hom.od 18.345>	ὥρμαινε φρεσὶν ᾗσιν,  ἅ ῥ' οὐκ ἀτέλεστα γένοντο.

<hom.od 18.346>	μνηστῆρας δ' οὐ πάμπαν ἀγήνορας εἴα ̓Αθήνη
<hom.od 18.347>	λώβης ἴσχεσθαι θυμαλγέος, ὄφρ' ἔτι μᾶλλον
<hom.od 18.348>	δύη ἄχος κραδίην Λαερτιάδεω ̓Οδυσῆος.
<hom.od 18.349>	τοῖσιν δ' Εὐρύμαχος, Πολύβου πάϊς, ἦρχ' ἀγορεύειν,
<hom.od 18.350>	κερτομέων ̓Οδυσῆα: γέλω δ' ἑτάροισιν ἔτευχε.

<hom.od 18.351>	“κέκλυτέ μευ, μνηστῆρες ἀγακλειτῆς βασιλείης,
<hom.od 18.352>	ὄφρ' εἴπω τά με θυμὸς ἐνὶ στήθεσσι κελεύει.
<hom.od 18.353>	οὐκ ἀθεεὶ ὅδ' ἀνὴρ ̓Οδυσήϊον ἐς δόμον ἵκει:
<hom.od 18.354>	ἔμπης μοι δοκέει δαίδων σέλας ἔμμεναι αὐτοῦ
<hom.od 18.355>	κὰκ κεφαλῆς,  ἐπεὶ οὔ οἱ ἔνι τρίχες οὐδ' ἠβαιαί.”

<hom.od 18.356>	ἦ ῥ', ἅμα τε προσέειπεν ̓Οδυσσῆα πτολίπορθον:
<hom.od 18.357>	“ξεῖν', ἦ ἄρ κ' ἐθέλοις θητευέμεν, εἴ ς' ἀνελοίμην,
<hom.od 18.358>	ἀγροῦ ἐπ' ἐσχατιῆς—μισθὸς δέ τοι ἄρκιος ἔσται—
<hom.od 18.359>	αἱμασιάς τε λέγων καὶ δένδρεα μακρὰ φυτεύων;
<hom.od 18.360>	ἔνθα κ' ἐγὼ σῖτον μὲν ἐπηετανὸν παρέχοιμι,
<hom.od 18.361>	εἵματα δ' ἀμφιέσαιμι ποσίν θ' ὑποδήματα δοίην.
<hom.od 18.362>	ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις
<hom.od 18.363>	ἔργον ἐποίχεσθαι, ἀλλὰ πτώσσειν κατὰ δῆμον
<hom.od 18.364>	βούλεαι, ὄφρ' ἄν ἔχῃς βόσκειν σὴν γαστέρ' ἄναλτον.”

<hom.od 18.365>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 18.366>	“Εὐρύμαχ',  εἰ γὰρ νῶϊν ἔρις ἔργοιο γένοιτο
<hom.od 18.367>	ὥρῃ ἐν εἰαρινῇ, ὅτε τ' ἤματα μακρὰ πέλονται,
<hom.od 18.368>	ἐν ποίῃ, δρέπανον μὲν ἐγὼν εὐκαμπὲς ἔχοιμι,
<hom.od 18.369>	καὶ δὲ σὺ τοῖον ἔχοις, ἵνα πειρησαίμεθα ἔργου
<hom.od 18.370>	νήστιες ἄχρι μάλα κνέφαος,  ποίη δὲ παρείη.
<hom.od 18.371>	εἰ δ' αὖ καὶ βόες εἶεν ἐλαυνέμεν, οἵ περ ἄριστοι,
<hom.od 18.372>	αἴθωνες, μεγάλοι, ἄμφω κεκορηότε ποίης,
<hom.od 18.373>	ἥλικες, ἰσοφόροι, τῶν τε σθένος οὐκ ἀλαπαδνόν,
<hom.od 18.374>	τετράγυον δ' εἴη, εἴκοι δ' ὑπὸ βῶλος ἀρότρῳ:
<hom.od 18.375>	τῷ κέ μ' ἴδοις,  εἰ ὦλκα διηνεκέα προταμοίμην.
<hom.od 18.376>	εἰ δ' αὖ καὶ πόλεμόν ποθεν ὁρμήσειε Κρονίων
<hom.od 18.377>	σήμερον, αὐτὰρ ἐμοὶ σάκος εἴη καὶ δύο δοῦρε
<hom.od 18.378>	καὶ κυνέη πάγχαλκος, ἐπὶ κροτάφοις ἀραρυῖα,
<hom.od 18.379>	τῷ κέ μ' ἴδοις πρώτοισιν ἐνὶ προμάχοισι μιγέντα,
<hom.od 18.380>	οὐδ' ἄν μοι τὴν γαστέρ' ὀνειδίζων ἀγορεύοις.
<hom.od 18.381>	ἀλλὰ μάλ' ὑβρίξεις, καί τοι νόος ἐστὶν ἀπηνής:
<hom.od 18.382>	καί πού τις δοκέεις μέγας ἔμμεναι ἠδὲ κραταιός,
<hom.od 18.383>	οὕνεκα πὰρ παύροισι καὶ οὐκ ἀγαθοῖσιν ὁμιλεῖς.
<hom.od 18.384>	εἰ δ' ̓Οδυσεὺς ἔλθοι καὶ ἵκοιτ' ἐς πατρίδα γαῖαν,
<hom.od 18.385>	αἶψά κέ τοι τὰ θύρετρα,  καὶ εὐρέα περ μάλ' ἐόντα,
<hom.od 18.386>	φεύγοντι στείνοιτο διὲκ προθύροιο θύραζε.”

<hom.od 18.387>	ὣς ἔφατ', Εὐρύμαχος δ' ἐχολώσατο κηρόθι μᾶλλον,
<hom.od 18.388>	καί μιν ὑπόδρα ἰδὼν ἔπεα πτερόεντα προσηύδα:

<hom.od 18.389>	“ἆ δείλ', ἦ τάχα τοι τελέω κακόν, οἷ' ἀγορεύεις
<hom.od 18.390>	θαρσαλέως πολλοῖσι μετ' ἀνδράσιν,  οὐδέ τι θυμῷ
<hom.od 18.391>	ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ
<hom.od 18.392>	τοιοῦτος νόος ἐστίν: ὃ καὶ μεταμώνια βάζεις.
<hom.od 18.393>	ἦ ἀλύεις, ὅτι ̓͂Ιρον ἐνίκησας τὸν ἀλήτην;”

<hom.od 18.394>	ὣς ἄρα φωνήσας σφέλας ἔλλαβεν: αὐτὰρ ̓Οδυσσεὺς
<hom.od 18.395>	̓Αμφινόμου πρὸς γοῦνα καθέζετο Δουλιχιῆος,
<hom.od 18.396>	Εὐρύμαχον δείσας: ὁ δ' ἄρ' οἰνοχόον βάλε χεῖρα
<hom.od 18.397>	δεξιτερήν: πρόχοος δὲ χαμαὶ βόμβησε πεσοῦσα,
<hom.od 18.398>	αὐτὰρ ὅ γ' οἰμώξας πέσεν ὕπτιος ἐν κονίῃσι.
<hom.od 18.399>	μνηστῆρες δ' ὁμάδησαν ἀνὰ μέγαρα σκιόεντα,
<hom.od 18.400>	ὧδε δέ τις εἴπεσκεν ἰδὼν ἐς πλησίον ἄλλον:

<hom.od 18.401>	“αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι
<hom.od 18.402>	πρὶν ἐλθεῖν: τῷ οὔ τι τόσον κέλαδον μετέθηκε.
<hom.od 18.403>	νῦν δὲ περὶ πτωχῶν ἐριδαίνομεν, οὐδέ τι δαιτὸς
<hom.od 18.404>	ἐσθλῆς ἔσσεται ἦδος, ἐπεὶ τὰ χερείονα νικᾷ.”
<hom.od 18.405>	τοῖσι δὲ καὶ μετέειφ' ἱερὴ ἲς Τηλεμάχοιο
<hom.od 18.406>	“δαιμόνιοι, μαίνεσθε καὶ οὐκέτι κεύθετε θυμῷ
<hom.od 18.407>	βρωτὺν οὐδὲ ποτῆτα: θεῶν νύ τις ὔμμ' ὀροθύνει.
<hom.od 18.408>	ἀλλ' εὖ δαισάμενοι κατακείετε οἴκαδ' ἰόντες,
<hom.od 18.409>	ὁππότε θυμὸς ἄνωγε: διώκω δ' οὔ τιν' ἐγώ γε.”

<hom.od 18.410>	ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες
<hom.od 18.411>	Τηλέμαχον θαύμαζον,  ὃ θαρσαλέως ἀγόρευε.
<hom.od 18.412>	τοῖσιν δ' ̓Αμφίνομος ἀγορήσατο καὶ μετέειπε
<hom.od 18.413>	Νίσου φαίδιμος υἱός, ̓Αρητιάδαο ἄνακτος:

<hom.od 18.414>	“ὦ φίλοι, οὐκ ἂν δή τις ἐπὶ ῥηθέντι δικαίῳ
<hom.od 18.415>	ἀντιβίοις ἐπέεσσι καθαπτόμενος χαλεπαίνοι:
<hom.od 18.416>	μήτε τι τὸν ξεῖνον στυφελίζετε μήτε τιν' ἄλλον
<hom.od 18.417>	δμώων, οἳ κατὰ δώματ' ̓Οδυσσῆος θείοιο.
<hom.od 18.418>	ἀλλ' ἄγετ', οἰνοχόος μὲν ἐπαρξάσθω δεπάεσσιν,
<hom.od 18.419>	ὄφρα σπείσαντες κατακείομεν οἴκαδ' ἰόντες:
<hom.od 18.420>	τὸν ξεῖνον δὲ ἐῶμεν ἐνὶ μεγάροις ̓Οδυσῆος
<hom.od 18.421>	Τηλεμάχῳ μελέμεν: τοῦ γὰρ φίλον ἵκετο δῶμα.”

<hom.od 18.422>	ὣς φάτο, τοῖσι δὲ πᾶσιν ἑαδότα μῦθον ἔειπε.
<hom.od 18.423>	τοῖσιν δὲ κρητῆρα κεράσσατο Μούλιος ἥρως,
<hom.od 18.424>	κῆρυξ Δουλιχιεύς: θεράπων δ' ἦν ̓Αμφινόμοιο:
<hom.od 18.425>	νώμησεν δ' ἄρα πᾶσιν ἐπισταδόν: οἱ δὲ θεοῖσι
<hom.od 18.426>	σπείσαντες μακάρεσσι πίον μελιηδέα οἶνον.
<hom.od 18.427>	αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,
<hom.od 18.428>	βάν ῥ' ἴμεναι κείοντες ἑὰ πρὸς δώμαθ' ἕκαστος.

