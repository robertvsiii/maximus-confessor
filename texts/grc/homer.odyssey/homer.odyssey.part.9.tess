<hom.od 9.1>	τὸν δ' ἀπαμειβόμενος προσέφη πολύμητις ̓Οδυσσεύς:
<hom.od 9.2>	“̓Αλκίνοε κρεῖον, πάντων ἀριδείκετε λαῶν,
<hom.od 9.3>	ἦ τοι μὲν τόδε καλὸν ἀκουέμεν ἐστὶν ἀοιδοῦ
<hom.od 9.4>	τοιοῦδ' οἷος ὅδ' ἐστί, θεοῖς ἐναλίγκιος αὐδήν.
<hom.od 9.5>	οὐ γὰρ ἐγώ γέ τί φημι τέλος χαριέστερον εἶναι
<hom.od 9.6>	ἢ ὅτ' ἐυφροσύνη μὲν ἔχῃ κάτα δῆμον ἅπαντα,
<hom.od 9.7>	δαιτυμόνες δ' ἀνὰ δώματ' ἀκουάζωνται ἀοιδοῦ
<hom.od 9.8>	ἥμενοι ἑξείης, παρὰ δὲ πλήθωσι τράπεζαι
<hom.od 9.9>	σίτου καὶ κρειῶν, μέθυ δ' ἐκ κρητῆρος ἀφύσσων
<hom.od 9.10>	οἰνοχόος φορέῃσι καὶ ἐγχείῃ δεπάεσσι:
<hom.od 9.11>	τοῦτό τί μοι κάλλιστον ἐνὶ φρεσὶν εἴδεται εἶναι.
<hom.od 9.12>	σοὶ δ' ἐμὰ κήδεα θυμὸς ἐπετράπετο στονόεντα
<hom.od 9.13>	εἴρεσθ', ὄφρ' ἔτι μᾶλλον ὀδυρόμενος στεναχίζω:
<hom.od 9.14>	τί πρῶτόν τοι ἔπειτα, τί δ' ὑστάτιον καταλέξω;
<hom.od 9.15>	κήδε' ἐπεί μοι πολλὰ δόσαν θεοὶ Οὐρανίωνες.
<hom.od 9.16>	νῦν δ' ὄνομα πρῶτον μυθήσομαι, ὄφρα καὶ ὑμεῖς
<hom.od 9.17>	εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ
<hom.od 9.18>	ὑμῖν ξεῖνος ἔω καὶ ἀπόπροθι δώματα ναίων.
<hom.od 9.19>	εἴμ' ̓Οδυσεὺς Λαερτιάδης, ὃς πᾶσι δόλοισιν
<hom.od 9.20>	ἀνθρώποισι μέλω,  καί μευ κλέος οὐρανὸν ἵκει.
<hom.od 9.21>	ναιετάω δ' ̓Ιθάκην ἐυδείελον: ἐν δ' ὄρος αὐτῇ
<hom.od 9.22>	Νήριτον εἰνοσίφυλλον, ἀριπρεπές: ἀμφὶ δὲ νῆσοι
<hom.od 9.23>	πολλαὶ ναιετάουσι μάλα σχεδὸν ἀλλήλῃσι,
<hom.od 9.24>	Δουλίχιόν τε Σάμη τε καὶ ὑλήεσσα Ζάκυνθος.
<hom.od 9.25>	αὐτὴ δὲ χθαμαλὴ πανυπερτάτη εἰν ἁλὶ κεῖται
<hom.od 9.26>	πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε,
<hom.od 9.27>	τρηχεῖ', ἀλλ' ἀγαθὴ κουροτρόφος: οὔ τοι ἐγώ γε
<hom.od 9.28>	ἧς γαίης δύναμαι γλυκερώτερον ἄλλο ἰδέσθαι.
<hom.od 9.29>	ἦ μέν μ' αὐτόθ' ἔρυκε Καλυψώ, δῖα θεάων,
<hom.od 9.30>	ἐν σπέσσι γλαφυροῖσι,  λιλαιομένη πόσιν εἶναι:
<hom.od 9.31>	ὣς δ' αὔτως Κίρκη κατερήτυεν ἐν μεγάροισιν
<hom.od 9.32>	Αἰαίη δολόεσσα, λιλαιομένη πόσιν εἶναι:
<hom.od 9.33>	ἀλλ' ἐμὸν οὔ ποτε θυμὸν ἐνὶ στήθεσσιν ἔπειθον.
<hom.od 9.34>	ὣς οὐδὲν γλύκιον ἧς πατρίδος οὐδὲ τοκήων
<hom.od 9.35>	γίγνεται,  εἴ περ καί τις ἀπόπροθι πίονα οἶκον
<hom.od 9.36>	γαίῃ ἐν ἀλλοδαπῇ ναίει ἀπάνευθε τοκήων.
<hom.od 9.37>	εἰ δ' ἄγε τοι καὶ νόστον ἐμὸν πολυκηδέ' ἐνίσπω,
<hom.od 9.38>	ὅν μοι Ζεὺς ἐφέηκεν ἀπὸ Τροίηθεν ἰόντι.

<hom.od 9.39>	“̓Ιλιόθεν με φέρων ἄνεμος Κικόνεσσι πέλασσεν,
<hom.od 9.40>	̓Ισμάρῳ.  ἔνθα δ' ἐγὼ πόλιν ἔπραθον, ὤλεσα δ' αὐτούς:
<hom.od 9.41>	ἐκ πόλιος δ' ἀλόχους καὶ κτήματα πολλὰ λαβόντες
<hom.od 9.42>	δασσάμεθ', ὡς μή τίς μοι ἀτεμβόμενος κίοι ἴσης.
<hom.od 9.43>	ἔνθ' ἦ τοι μὲν ἐγὼ διερῷ ποδὶ φευγέμεν ἡμέας
<hom.od 9.44>	ἠνώγεα, τοὶ δὲ μέγα νήπιοι οὐκ ἐπίθοντο.
<hom.od 9.45>	ἔνθα δὲ πολλὸν μὲν μέθυ πίνετο,  πολλὰ δὲ μῆλα
<hom.od 9.46>	ἔσφαζον παρὰ θῖνα καὶ εἰλίποδας ἕλικας βοῦς:
<hom.od 9.47>	τόφρα δ' ἄρ' οἰχόμενοι Κίκονες Κικόνεσσι γεγώνευν,
<hom.od 9.48>	οἵ σφιν γείτονες ἦσαν, ἅμα πλέονες καὶ ἀρείους,
<hom.od 9.49>	ἤπειρον ναίοντες, ἐπιστάμενοι μὲν ἀφ' ἵππων
<hom.od 9.50>	ἀνδράσι μάρνασθαι καὶ ὅθι χρὴ πεζὸν ἐόντα.
<hom.od 9.51>	ἦλθον ἔπειθ' ὅσα φύλλα καὶ ἄνθεα γίγνεται ὥρῃ,
<hom.od 9.52>	ἠέριοι: τότε δή ῥα κακὴ Διὸς αἶσα παρέστη
<hom.od 9.53>	ἡμῖν αἰνομόροισιν, ἵν' ἄλγεα πολλὰ πάθοιμεν.
<hom.od 9.54>	στησάμενοι δ' ἐμάχοντο μάχην παρὰ νηυσὶ θοῇσι,
<hom.od 9.55>	βάλλον δ' ἀλλήλους χαλκήρεσιν ἐγχείῃσιν.
<hom.od 9.56>	ὄφρα μὲν ἠὼς ἦν καὶ ἀέξετο ἱερὸν ἦμαρ,
<hom.od 9.57>	τόφρα δ' ἀλεξόμενοι μένομεν πλέονάς περ ἐόντας.
<hom.od 9.58>	ἦμος δ' ἠέλιος μετενίσσετο βουλυτόνδε,
<hom.od 9.59>	καὶ τότε δὴ Κίκονες κλῖναν δαμάσαντες ̓Αχαιούς.
<hom.od 9.60>	ἓξ δ' ἀφ' ἑκάστης νηὸς ἐυκνήμιδες ἑταῖροι
<hom.od 9.61>	ὤλονθ': οἱ δ' ἄλλοι φύγομεν θάνατόν τε μόρον τε.

<hom.od 9.62>	“ἔνθεν δὲ προτέρω πλέομεν ἀκαχήμενοι ἦτορ,
<hom.od 9.63>	ἄσμενοι ἐκ θανάτοιο, φίλους ὀλέσαντες ἑταίρους.
<hom.od 9.64>	οὐδ' ἄρα μοι προτέρω νῆες κίον ἀμφιέλισσαι,
<hom.od 9.65>	πρίν τινα τῶν δειλῶν ἑτάρων τρὶς ἕκαστον ἀῦσαι,
<hom.od 9.66>	οἳ θάνον ἐν πεδίῳ Κικόνων ὕπο δῃωθέντες.
<hom.od 9.67>	νηυσὶ δ' ἐπῶρς' ἄνεμον Βορέην νεφεληγερέτα Ζεὺς
<hom.od 9.68>	λαίλαπι θεσπεσίῃ, σὺν δὲ νεφέεσσι κάλυψε
<hom.od 9.69>	γαῖαν ὁμοῦ καὶ πόντον: ὀρώρει δ' οὐρανόθεν νύξ.
<hom.od 9.70>	αἱ μὲν ἔπειτ' ἐφέροντ' ἐπικάρσιαι,  ἱστία δέ σφιν
<hom.od 9.71>	τριχθά τε καὶ τετραχθὰ διέσχισεν ἲς ἀνέμοιο.
<hom.od 9.72>	καὶ τὰ μὲν ἐς νῆας κάθεμεν, δείσαντες ὄλεθρον,
<hom.od 9.73>	αὐτὰς δ' ἐσσυμένως προερέσσαμεν ἤπειρόνδε.
<hom.od 9.74>	ἔνθα δύω νύκτας δύο τ' ἤματα συνεχὲς αἰεὶ
<hom.od 9.75>	κείμεθ',  ὁμοῦ καμάτῳ τε καὶ ἄλγεσι θυμὸν ἔδοντες.
<hom.od 9.76>	ἀλλ' ὅτε δὴ τρίτον ἦμαρ ἐυπλόκαμος τέλες' ̓Ηώς,
<hom.od 9.77>	ἱστοὺς στησάμενοι ἀνά θ' ἱστία λεύκ' ἐρύσαντες
<hom.od 9.78>	ἥμεθα, τὰς δ' ἄνεμός τε κυβερνῆταί τ' ἴθυνον.
<hom.od 9.79>	καί νύ κεν ἀσκηθὴς ἱκόμην ἐς πατρίδα γαῖαν:
<hom.od 9.80>	ἀλλά με κῦμα ῥόος τε περιγνάμπτοντα Μάλειαν
<hom.od 9.81>	καὶ Βορέης ἀπέωσε, παρέπλαγξεν δὲ Κυθήρων.

<hom.od 9.82>	“ἔνθεν δ' ἐννῆμαρ φερόμην ὀλοοῖς ἀνέμοισιν
<hom.od 9.83>	πόντον ἐπ' ἰχθυόεντα: ἀτὰρ δεκάτῃ ἐπέβημεν
<hom.od 9.84>	γαίης Λωτοφάγων, οἵ τ' ἄνθινον εἶδαρ ἔδουσιν.
<hom.od 9.85>	ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,
<hom.od 9.86>	αἶψα δὲ δεῖπνον ἕλοντο θοῇς παρὰ νηυσὶν ἑταῖροι.
<hom.od 9.87>	αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,
<hom.od 9.88>	δὴ τοτ' ἐγὼν ἑτάρους προί̈ειν πεύθεσθαι ἰόντας,
<hom.od 9.89>	οἵ τινες ἀνέρες εἶεν ἐπὶ χθονὶ σῖτον ἔδοντες
<hom.od 9.90>	ἄνδρε δύω κρίνας,  τρίτατον κήρυχ' ἅμ' ὀπάσσας.
<hom.od 9.91>	οἱ δ' αἶψ' οἰχόμενοι μίγεν ἀνδράσι Λωτοφάγοισιν:
<hom.od 9.92>	οὐδ' ἄρα Λωτοφάγοι μήδονθ' ἑτάροισιν ὄλεθρον
<hom.od 9.93>	ἡμετέροις, ἀλλά σφι δόσαν λωτοῖο πάσασθαι.
<hom.od 9.94>	τῶν δ' ὅς τις λωτοῖο φάγοι μελιηδέα καρπόν,
<hom.od 9.95>	οὐκέτ' ἀπαγγεῖλαι πάλιν ἤθελεν οὐδὲ νέεσθαι,
<hom.od 9.96>	ἀλλ' αὐτοῦ βούλοντο μετ' ἀνδράσι Λωτοφάγοισι
<hom.od 9.97>	λωτὸν ἐρεπτόμενοι μενέμεν νόστου τε λαθέσθαι.
<hom.od 9.98>	τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,
<hom.od 9.99>	νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας.
<hom.od 9.100>	αὐτὰρ τοὺς ἄλλους κελόμην ἐρίηρας ἑταίρους
<hom.od 9.101>	σπερχομένους νηῶν ἐπιβαινέμεν ὠκειάων,
<hom.od 9.102>	μή πώς τις λωτοῖο φαγὼν νόστοιο λάθηται.
<hom.od 9.103>	οἱ δ' αἶψ' εἴσβαινον καὶ ἐπὶ κληῖσι καθῖζον,
<hom.od 9.104>	ἑξῆς δ' ἑζόμενοι πολιὴν ἅλα τύπτον ἐρετμοῖς.

<hom.od 9.105>	“ἔνθεν δὲ προτέρω πλέομεν ἀκαχήμενοι ἦτορ:
<hom.od 9.106>	Κυκλώπων δ' ἐς γαῖαν ὑπερφιάλων ἀθεμίστων
<hom.od 9.107>	ἱκόμεθ', οἵ ῥα θεοῖσι πεποιθότες ἀθανάτοισιν
<hom.od 9.108>	οὔτε φυτεύουσιν χερσὶν φυτὸν οὔτ' ἀρόωσιν,
<hom.od 9.109>	ἀλλὰ τά γ' ἄσπαρτα καὶ ἀνήροτα πάντα φύονται,
<hom.od 9.110>	πυροὶ καὶ κριθαὶ ἠδ' ἄμπελοι,  αἵ τε φέρουσιν
<hom.od 9.111>	οἶνον ἐριστάφυλον, καί σφιν Διὸς ὄμβρος ἀέξει.
<hom.od 9.112>	τοῖσιν δ' οὔτ' ἀγοραὶ βουληφόροι οὔτε θέμιστες,
<hom.od 9.113>	ἀλλ' οἵ γ' ὑψηλῶν ὀρέων ναίουσι κάρηνα
<hom.od 9.114>	ἐν σπέσσι γλαφυροῖσι, θεμιστεύει δὲ ἕκαστος
<hom.od 9.115>	παίδων ἠδ' ἀλόχων,  οὐδ' ἀλλήλων ἀλέγουσιν.

<hom.od 9.116>	“νῆσος ἔπειτα λάχεια παρὲκ λιμένος τετάνυσται,
<hom.od 9.117>	γαίης Κυκλώπων οὔτε σχεδὸν οὔτ' ἀποτηλοῦ,
<hom.od 9.118>	ὑλήεσς': ἐν δ' αἶγες ἀπειρέσιαι γεγάασιν
<hom.od 9.119>	ἄγριαι: οὐ μὲν γὰρ πάτος ἀνθρώπων ἀπερύκει,
<hom.od 9.120>	οὐδέ μιν εἰσοιχνεῦσι κυνηγέται,  οἵ τε καθ' ὕλην
<hom.od 9.121>	ἄλγεα πάσχουσιν κορυφὰς ὀρέων ἐφέποντες.
<hom.od 9.122>	οὔτ' ἄρα ποίμνῃσιν καταί̈σχεται οὔτ' ἀρότοισιν,
<hom.od 9.123>	ἀλλ' ἥ γ' ἄσπαρτος καὶ ἀνήροτος ἤματα πάντα
<hom.od 9.124>	ἀνδρῶν χηρεύει, βόσκει δέ τε μηκάδας αἶγας.
<hom.od 9.125>	οὐ γὰρ Κυκλώπεσσι νέες πάρα μιλτοπάρῃοι,
<hom.od 9.126>	οὐδ' ἄνδρες νηῶν ἔνι τέκτονες, οἵ κε κάμοιεν
<hom.od 9.127>	νῆας ἐυσσέλμους, αἵ κεν τελέοιεν ἕκαστα
<hom.od 9.128>	ἄστε' ἐπ' ἀνθρώπων ἱκνεύμεναι, οἷά τε πολλὰ
<hom.od 9.129>	ἄνδρες ἐπ' ἀλλήλους νηυσὶν περόωσι θάλασσαν:
<hom.od 9.130>	οἵ κέ σφιν καὶ νῆσον ἐυκτιμένην ἐκάμοντο.
<hom.od 9.131>	οὐ μὲν γάρ τι κακή γε, φέροι δέ κεν ὥρια πάντα:
<hom.od 9.132>	ἐν μὲν γὰρ λειμῶνες ἁλὸς πολιοῖο παρ' ὄχθας
<hom.od 9.133>	ὑδρηλοὶ μαλακοί: μάλα κ' ἄφθιτοι ἄμπελοι εἶεν.
<hom.od 9.134>	ἐν δ' ἄροσις λείη: μάλα κεν βαθὺ λήιον αἰεὶ
<hom.od 9.135>	εἰς ὥρας ἀμῷεν,  ἐπεὶ μάλα πῖαρ ὑπ' οὖδας.
<hom.od 9.136>	ἐν δὲ λιμὴν ἐύορμος, ἵν' οὐ χρεὼ πείσματός ἐστιν,
<hom.od 9.137>	οὔτ' εὐνὰς βαλέειν οὔτε πρυμνήσι' ἀνάψαι,
<hom.od 9.138>	ἀλλ' ἐπικέλσαντας μεῖναι χρόνον εἰς ὅ κε ναυτέων
<hom.od 9.139>	θυμὸς ἐποτρύνῃ καὶ ἐπιπνεύσωσιν ἀῆται.
<hom.od 9.140>	αὐτὰρ ἐπὶ κρατὸς λιμένος ῥέει ἀγλαὸν ὕδωρ,
<hom.od 9.141>	κρήνη ὑπὸ σπείους: περὶ δ' αἴγειροι πεφύασιν.
<hom.od 9.142>	ἔνθα κατεπλέομεν, καί τις θεὸς ἡγεμόνευεν
<hom.od 9.143>	νύκτα δι' ὀρφναίην, οὐδὲ προυφαίνετ' ἰδέσθαι:
<hom.od 9.144>	ἀὴρ γὰρ περὶ νηυσὶ βαθεῖ' ἦν, οὐδὲ σελήνη
<hom.od 9.145>	οὐρανόθεν προύφαινε,  κατείχετο δὲ νεφέεσσιν.
<hom.od 9.146>	ἔνθ' οὔ τις τὴν νῆσον ἐσέδρακεν ὀφθαλμοῖσιν,
<hom.od 9.147>	οὔτ' οὖν κύματα μακρὰ κυλινδόμενα προτὶ χέρσον
<hom.od 9.148>	εἰσίδομεν, πρὶν νῆας ἐυσσέλμους ἐπικέλσαι.
<hom.od 9.149>	κελσάσῃσι δὲ νηυσὶ καθείλομεν ἱστία πάντα,
<hom.od 9.150>	ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:
<hom.od 9.151>	ἔνθα δ' ἀποβρίξαντες ἐμείναμεν ̓Ηῶ δῖαν.

<hom.od 9.152>	“ἦμος δ' ἠριγένεια φάνη ῥοδοδάκτυλος ̓Ηώς,
<hom.od 9.153>	νῆσον θαυμάζοντες ἐδινεόμεσθα κατ' αὐτήν.
<hom.od 9.154>	ὦρσαν δὲ νύμφαι, κοῦραι Διὸς αἰγιόχοιο,
<hom.od 9.155>	αἶγας ὀρεσκῴους,  ἵνα δειπνήσειαν ἑταῖροι.
<hom.od 9.156>	αὐτίκα καμπύλα τόξα καὶ αἰγανέας δολιχαύλους
<hom.od 9.157>	εἱλόμεθ' ἐκ νηῶν, διὰ δὲ τρίχα κοσμηθέντες
<hom.od 9.158>	βάλλομεν: αἶψα δ' ἔδωκε θεὸς μενοεικέα θήρην.
<hom.od 9.159>	νῆες μέν μοι ἕποντο δυώδεκα, ἐς δὲ ἑκάστην
<hom.od 9.160>	ἐννέα λάγχανον αἶγες: ἐμοὶ δὲ δέκ' ἔξελον οἴῳ.

<hom.od 9.161>	“ὣς τότε μὲν πρόπαν ἦμαρ ἐς ἠέλιον καταδύντα
<hom.od 9.162>	ἥμεθα δαινύμενοι κρέα τ' ἄσπετα καὶ μέθυ ἡδύ:
<hom.od 9.163>	οὐ γάρ πω νηῶν ἐξέφθιτο οἶνος ἐρυθρός,
<hom.od 9.164>	ἀλλ' ἐνέην: πολλὸν γὰρ ἐν ἀμφιφορεῦσιν ἕκαστοι
<hom.od 9.165>	ἠφύσαμεν Κικόνων. ἱερὸν πτολίεθρον ἑλόντες.
<hom.od 9.166>	Κυκλώπων δ' ἐς γαῖαν ἐλεύσσομεν ἐγγὺς ἐόντων,
<hom.od 9.167>	καπνόν τ' αὐτῶν τε φθογγὴν ὀίων τε καὶ αἰγῶν.
<hom.od 9.168>	ἦμος δ' ἠέλιος κατέδυ καὶ ἐπὶ κνέφας ἦλθε,
<hom.od 9.169>	δὴ τότε κοιμήθημεν ἐπὶ ῥηγμῖνι θαλάσσης.
<hom.od 9.170>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 9.171>	καὶ τότ' ἐγὼν ἀγορὴν θέμενος μετὰ πᾶσιν ἔειπον:

<hom.od 9.172>	“‘ἄλλοι μὲν νῦν μίμνετ', ἐμοὶ ἐρίηρες ἑταῖροι:
<hom.od 9.173>	αὐτὰρ ἐγὼ σὺν νηί τ' ἐμῇ καὶ ἐμοῖς ἑτάροισιν
<hom.od 9.174>	ἐλθὼν τῶνδ' ἀνδρῶν πειρήσομαι, οἵ τινές εἰσιν,
<hom.od 9.175>	ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι,
<hom.od 9.176>	ἦε φιλόξεινοι, καί σφιν νόος ἐστὶ θεουδής.’

<hom.od 9.177>	“ὣς εἰπὼν ἀνὰ νηὸς ἔβην, ἐκέλευσα δ' ἑταίρους
<hom.od 9.178>	αὐτούς τ' ἀμβαίνειν ἀνά τε πρυμνήσια λῦσαι.
<hom.od 9.179>	οἱ δ' αἶψ' εἴσβαινον καὶ ἐπὶ κληῖσι καθῖζον,
<hom.od 9.180>	ἑξῆς δ' ἑζόμενοι πολιὴν ἅλα τύπτον ἐρετμοῖς.
<hom.od 9.181>	ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα,
<hom.od 9.182>	ἔνθα δ' ἐπ' ἐσχατιῇ σπέος εἴδομεν ἄγχι θαλάσσης,
<hom.od 9.183>	ὑψηλόν, δάφνῃσι κατηρεφές. ἔνθα δὲ πολλὰ
<hom.od 9.184>	μῆλ', ὄιές τε καὶ αἶγες, ἰαύεσκον: περὶ δ' αὐλὴ
<hom.od 9.185>	ὑψηλὴ δέδμητο κατωρυχέεσσι λίθοισι
<hom.od 9.186>	μακρῇσίν τε πίτυσσιν ἰδὲ δρυσὶν ὑψικόμοισιν.
<hom.od 9.187>	ἔνθα δ' ἀνὴρ ἐνίαυε πελώριος, ὅς ῥα τὰ μῆλα
<hom.od 9.188>	οἶος ποιμαίνεσκεν ἀπόπροθεν: οὐδὲ μετ' ἄλλους
<hom.od 9.189>	πωλεῖτ', ἀλλ' ἀπάνευθεν ἐὼν ἀθεμίστια ᾔδη.
<hom.od 9.190>	καὶ γὰρ θαῦμ' ἐτέτυκτο πελώριον,  οὐδὲ ἐῴκει
<hom.od 9.191>	ἀνδρί γε σιτοφάγῳ, ἀλλὰ ῥίῳ ὑλήεντι
<hom.od 9.192>	ὑψηλῶν ὀρέων, ὅ τε φαίνεται οἶον ἀπ' ἄλλων.

<hom.od 9.193>	“δὴ τότε τοὺς ἄλλους κελόμην ἐρίηρας ἑταίρους
<hom.od 9.194>	αὐτοῦ πὰρ νηί τε μένειν καὶ νῆα ἔρυσθαι,
<hom.od 9.195>	αὐτὰρ ἐγὼ κρίνας ἑτάρων δυοκαίδεκ' ἀρίστους
<hom.od 9.196>	βῆν: ἀτὰρ αἴγεον ἀσκὸν ἔχον μέλανος οἴνοιο
<hom.od 9.197>	ἡδέος, ὅν μοι ἔδωκε Μάρων, Εὐάνθεος υἱός,
<hom.od 9.198>	ἱρεὺς ̓Απόλλωνος, ὃς ̓́Ισμαρον ἀμφιβεβήκει,
<hom.od 9.199>	οὕνεκά μιν σὺν παιδὶ περισχόμεθ' ἠδὲ γυναικὶ
<hom.od 9.200>	ἁζόμενοι: ᾤκει γὰρ ἐν ἄλσεϊ δενδρήεντι
<hom.od 9.201>	Φοίβου ̓Απόλλωνος. ὁ δέ μοι πόρεν ἀγλαὰ δῶρα:
<hom.od 9.202>	χρυσοῦ μέν μοι ἔδωκ' ἐυεργέος ἑπτὰ τάλαντα,
<hom.od 9.203>	δῶκε δέ μοι κρητῆρα πανάργυρον, αὐτὰρ ἔπειτα
<hom.od 9.204>	οἶνον ἐν ἀμφιφορεῦσι δυώδεκα πᾶσιν ἀφύσσας
<hom.od 9.205>	ἡδὺν ἀκηράσιον,  θεῖον ποτόν: οὐδέ τις αὐτὸν
<hom.od 9.206>	ἠείδη δμώων οὐδ' ἀμφιπόλων ἐνὶ οἴκῳ,
<hom.od 9.207>	ἀλλ' αὐτὸς ἄλοχός τε φίλη ταμίη τε μί' οἴη.
<hom.od 9.208>	τὸν δ' ὅτε πίνοιεν μελιηδέα οἶνον ἐρυθρόν,
<hom.od 9.209>	ἓν δέπας ἐμπλήσας ὕδατος ἀνὰ εἴκοσι μέτρα
<hom.od 9.210>	χεῦ',  ὀδμὴ δ' ἡδεῖα ἀπὸ κρητῆρος ὀδώδει
<hom.od 9.211>	θεσπεσίη: τότ' ἂν οὔ τοι ἀποσχέσθαι φίλον ἦεν.
<hom.od 9.212>	τοῦ φέρον ἐμπλήσας ἀσκὸν μέγαν, ἐν δὲ καὶ ᾖα
<hom.od 9.213>	κωρύκῳ: αὐτίκα γάρ μοι ὀίσατο θυμὸς ἀγήνωρ
<hom.od 9.214>	ἄνδρ' ἐπελεύσεσθαι μεγάλην ἐπιειμένον ἀλκήν,
<hom.od 9.215>	ἄγριον,  οὔτε δίκας ἐὺ εἰδότα οὔτε θέμιστας.

<hom.od 9.216>	“καρπαλίμως δ' εἰς ἄντρον ἀφικόμεθ', οὐδέ μιν ἔνδον
<hom.od 9.217>	εὕρομεν, ἀλλ' ἐνόμευε νομὸν κάτα πίονα μῆλα.
<hom.od 9.218>	ἐλθόντες δ' εἰς ἄντρον ἐθηεύμεσθα ἕκαστα.
<hom.od 9.219>	ταρσοὶ μὲν τυρῶν βρῖθον, στείνοντο δὲ σηκοὶ
<hom.od 9.220>	ἀρνῶν ἠδ' ἐρίφων: διακεκριμέναι δὲ ἕκασται
<hom.od 9.221>	ἔρχατο, χωρὶς μὲν πρόγονοι, χωρὶς δὲ μέτασσαι,
<hom.od 9.222>	χωρὶς δ' αὖθ' ἕρσαι. ναῖον δ' ὀρῷ ἄγγεα πάντα,
<hom.od 9.223>	γαυλοί τε σκαφίδες τε, τετυγμένα, τοῖς ἐνάμελγεν.
<hom.od 9.224>	ἔνθ' ἐμὲ μὲν πρώτισθ' ἕταροι λίσσοντ' ἐπέεσσιν
<hom.od 9.225>	τυρῶν αἰνυμένους ἰέναι πάλιν,  αὐτὰρ ἔπειτα
<hom.od 9.226>	καρπαλίμως ἐπὶ νῆα θοὴν ἐρίφους τε καὶ ἄρνας
<hom.od 9.227>	σηκῶν ἐξελάσαντας ἐπιπλεῖν ἁλμυρὸν ὕδωρ:
<hom.od 9.228>	ἀλλ' ἐγὼ οὐ πιθόμην, ἦ τ' ἂν πολὺ κέρδιον ἦεν,
<hom.od 9.229>	ὄφρ' αὐτόν τε ἴδοιμι, καὶ εἴ μοι ξείνια δοίη.
<hom.od 9.230>	οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι.

<hom.od 9.231>	“ἔνθα δὲ πῦρ κήαντες ἐθύσαμεν ἠδὲ καὶ αὐτοὶ
<hom.od 9.232>	τυρῶν αἰνύμενοι φάγομεν, μένομέν τέ μιν ἔνδον
<hom.od 9.233>	ἥμενοι, ἧος ἐπῆλθε νέμων. φέρε δ' ὄβριμον ἄχθος
<hom.od 9.234>	ὕλης ἀζαλέης, ἵνα οἱ ποτιδόρπιον εἴη,
<hom.od 9.235>	ἔντοσθεν δ' ἄντροιο βαλὼν ὀρυμαγδὸν ἔθηκεν:
<hom.od 9.236>	ἡμεῖς δὲ δείσαντες ἀπεσσύμεθ' ἐς μυχὸν ἄντρου.
<hom.od 9.237>	αὐτὰρ ὅ γ' εἰς εὐρὺ σπέος ἤλασε πίονα μῆλα
<hom.od 9.238>	πάντα μάλ' ὅσς' ἤμελγε, τὰ δ' ἄρσενα λεῖπε θύρηφιν,
<hom.od 9.239>	ἀρνειούς τε τράγους τε, βαθείης ἔκτοθεν αὐλῆς.
<hom.od 9.240>	αὐτὰρ ἔπειτ' ἐπέθηκε θυρεὸν μέγαν ὑψός' ἀείρας,
<hom.od 9.241>	ὄβριμον: οὐκ ἂν τόν γε δύω καὶ εἴκος' ἄμαξαι
<hom.od 9.242>	ἐσθλαὶ τετράκυκλοι ἀπ' οὔδεος ὀχλίσσειαν:
<hom.od 9.243>	τόσσην ἠλίβατον πέτρην ἐπέθηκε θύρῃσιν.
<hom.od 9.244>	ἑζόμενος δ' ἤμελγεν ὄις καὶ μηκάδας αἶγας,
<hom.od 9.245>	πάντα κατὰ μοῖραν,  καὶ ὑπ' ἔμβρυον ἧκεν ἑκάστῃ.
<hom.od 9.246>	αὐτίκα δ' ἥμισυ μὲν θρέψας λευκοῖο γάλακτος
<hom.od 9.247>	πλεκτοῖς ἐν ταλάροισιν ἀμησάμενος κατέθηκεν,
<hom.od 9.248>	ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη
<hom.od 9.249>	πίνειν αἰνυμένῳ καί οἱ ποτιδόρπιον εἴη.
<hom.od 9.250>	αὐτὰρ ἐπεὶ δὴ σπεῦσε πονησάμενος τὰ ἃ ἔργα,
<hom.od 9.251>	καὶ τότε πῦρ ἀνέκαιε καὶ εἴσιδεν, εἴρετο δ' ἡμέας:

<hom.od 9.252>	“ ‘ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;
<hom.od 9.253>	ἦ τι κατὰ πρῆξιν ἦ μαψιδίως ἀλάλησθε,
<hom.od 9.254>	οἷά τε ληιστῆρες, ὑπεὶρ ἅλα, τοί τ' ἀλόωνται
<hom.od 9.255>	ψυχὰς παρθέμενοι κακὸν ἀλλοδαποῖσι φέροντες;”

<hom.od 9.256>	“ὣς ἔφαθ', ἡμῖν δ' αὖτε κατεκλάσθη φίλον ἦτορ,
<hom.od 9.257>	δεισάντων φθόγγον τε βαρὺν αὐτόν τε πέλωρον.
<hom.od 9.258>	ἀλλὰ καὶ ὥς μιν ἔπεσσιν ἀμειβόμενος προσέειπον:

<hom.od 9.259>	“ ‘ἡμεῖς τοι Τροίηθεν ἀποπλαγχθέντες ̓Αχαιοὶ
<hom.od 9.260>	παντοίοις ἀνέμοισιν ὑπὲρ μέγα λαῖτμα θαλάσσης,
<hom.od 9.261>	οἴκαδε ἱέμενοι, ἄλλην ὁδὸν ἄλλα κέλευθα
<hom.od 9.262>	ἤλθομεν: οὕτω που Ζεὺς ἤθελε μητίσασθαι.
<hom.od 9.263>	λαοὶ δ' ̓Ατρεί̈δεω ̓Αγαμέμνονος εὐχόμεθ' εἶναι,
<hom.od 9.264>	τοῦ δὴ νῦν γε μέγιστον ὑπουράνιον κλέος ἐστί:
<hom.od 9.265>	τόσσην γὰρ διέπερσε πόλιν καὶ ἀπώλεσε λαοὺς
<hom.od 9.266>	πολλούς. ἡμεῖς δ' αὖτε κιχανόμενοι τὰ σὰ γοῦνα
<hom.od 9.267>	ἱκόμεθ', εἴ τι πόροις ξεινήιον ἠὲ καὶ ἄλλως
<hom.od 9.268>	δοίης δωτίνην, ἥ τε ξείνων θέμις ἐστίν.
<hom.od 9.269>	ἀλλ' αἰδεῖο, φέριστε, θεούς: ἱκέται δέ τοί εἰμεν,
<hom.od 9.270>	Ζεὺς δ' ἐπιτιμήτωρ ἱκετάων τε ξείνων τε,
<hom.od 9.271>	ξείνιος, ὃς ξείνοισιν ἅμ' αἰδοίοισιν ὀπηδεῖ.’

<hom.od 9.272>	ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:
<hom.od 9.273>	“νήπιός εἰς, ὦ ξεῖν', ἢ τηλόθεν εἰλήλουθας,
<hom.od 9.274>	ὅς με θεοὺς κέλεαι ἢ δειδίμεν ἢ ἀλέασθαι:
<hom.od 9.275>	οὐ γὰρ Κύκλωπες Διὸς αἰγιόχου ἀλέγουσιν
<hom.od 9.276>	οὐδὲ θεῶν μακάρων, ἐπεὶ ἦ πολὺ φέρτεροί εἰμεν:
<hom.od 9.277>	οὐδ' ἂν ἐγὼ Διὸς ἔχθος ἀλευάμενος πεφιδοίμην
<hom.od 9.278>	οὔτε σεῦ οὔθ' ἑτάρων, εἰ μὴ θυμός με κελεύοι.
<hom.od 9.279>	ἀλλά μοι εἴφ' ὅπῃ ἔσχες ἰὼν ἐυεργέα νῆα,
<hom.od 9.280>	ἤ που ἐπ' ἐσχατιῆς, ἦ καὶ σχεδόν,  ὄφρα δαείω.’

<hom.od 9.281>	“ὣς φάτο πειράζων, ἐμὲ δ' οὐ λάθεν εἰδότα πολλά,
<hom.od 9.282>	ἀλλά μιν ἄψορρον προσέφην δολίοις ἐπέεσσι:

<hom.od 9.283>	“ ‘νέα μέν μοι κατέαξε Ποσειδάων ἐνοσίχθων
<hom.od 9.284>	πρὸς πέτρῃσι βαλὼν ὑμῆς ἐπὶ πείρασι γαίης,
<hom.od 9.285>	ἄκρῃ προσπελάσας: ἄνεμος δ' ἐκ πόντου ἔνεικεν:
<hom.od 9.286>	αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.’

<hom.od 9.287>	“ὣς ἐφάμην, ὁ δέ μ' οὐδὲν ἀμείβετο νηλέι θυμῷ,
<hom.od 9.288>	ἀλλ' ὅ γ' ἀναί̈ξας ἑτάροις ἐπὶ χεῖρας ἴαλλε,
<hom.od 9.289>	σὺν δὲ δύω μάρψας ὥς τε σκύλακας ποτὶ γαίῃ
<hom.od 9.290>	κόπτ': ἐκ δ' ἐγκέφαλος χαμάδις ῥέε,  δεῦε δὲ γαῖαν.
<hom.od 9.291>	τοὺς δὲ διὰ μελεϊστὶ ταμὼν ὡπλίσσατο δόρπον:
<hom.od 9.292>	ἤσθιε δ' ὥς τε λέων ὀρεσίτροφος, οὐδ' ἀπέλειπεν,
<hom.od 9.293>	ἔγκατά τε σάρκας τε καὶ ὀστέα μυελόεντα.
<hom.od 9.294>	ἡμεῖς δὲ κλαίοντες ἀνεσχέθομεν Διὶ χεῖρας,
<hom.od 9.295>	σχέτλια ἔργ' ὁρόωντες,  ἀμηχανίη δ' ἔχε θυμόν.
<hom.od 9.296>	αὐτὰρ ἐπεὶ Κύκλωψ μεγάλην ἐμπλήσατο νηδὺν
<hom.od 9.297>	ἀνδρόμεα κρέ' ἔδων καὶ ἐπ' ἄκρητον γάλα πίνων,
<hom.od 9.298>	κεῖτ' ἔντοσθ' ἄντροιο τανυσσάμενος διὰ μήλων.
<hom.od 9.299>	τὸν μὲν ἐγὼ βούλευσα κατὰ μεγαλήτορα θυμὸν
<hom.od 9.300>	ἆσσον ἰών,  ξίφος ὀξὺ ἐρυσσάμενος παρὰ μηροῦ,
<hom.od 9.301>	οὐτάμεναι πρὸς στῆθος, ὅθι φρένες ἧπαρ ἔχουσι,
<hom.od 9.302>	χείρ' ἐπιμασσάμενος: ἕτερος δέ με θυμὸς ἔρυκεν.
<hom.od 9.303>	αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον:
<hom.od 9.304>	οὐ γάρ κεν δυνάμεσθα θυράων ὑψηλάων
<hom.od 9.305>	χερσὶν ἀπώσασθαι λίθον ὄβριμον,  ὃν προσέθηκεν.
<hom.od 9.306>	ὣς τότε μὲν στενάχοντες ἐμείναμεν ̓Ηῶ δῖαν.

<hom.od 9.307>	“ἦμος δ' ἠριγένεια φάνη ῥοδοδάκτυλος ̓Ηώς,
<hom.od 9.308>	καὶ τότε πῦρ ἀνέκαιε καὶ ἤμελγε κλυτὰ μῆλα,
<hom.od 9.309>	πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.
<hom.od 9.310>	αὐτὰρ ἐπεὶ δὴ σπεῦσε πονησάμενος τὰ ἃ ἔργα,
<hom.od 9.311>	σὺν δ' ὅ γε δὴ αὖτε δύω μάρψας ὡπλίσσατο δεῖπνον.
<hom.od 9.312>	δειπνήσας δ' ἄντρου ἐξήλασε πίονα μῆλα,
<hom.od 9.313>	ῥηιδίως ἀφελὼν θυρεὸν μέγαν: αὐτὰρ ἔπειτα
<hom.od 9.314>	ἂψ ἐπέθηχ', ὡς εἴ τε φαρέτρῃ πῶμ' ἐπιθείη.
<hom.od 9.315>	πολλῇ δὲ ῥοίζῳ πρὸς ὄρος τρέπε πίονα μῆλα
<hom.od 9.316>	Κύκλωψ: αὐτὰρ ἐγὼ λιπόμην κακὰ βυσσοδομεύων,
<hom.od 9.317>	εἴ πως τισαίμην, δοίη δέ μοι εὖχος ̓Αθήνη.

<hom.od 9.318>	“ἥδε δέ μοι κατὰ θυμὸν ἀρίστη φαίνετο βουλή.
<hom.od 9.319>	Κύκλωπος γὰρ ἔκειτο μέγα ῥόπαλον παρὰ σηκῷ,
<hom.od 9.320>	χλωρὸν ἐλαί̈νεον: τὸ μὲν ἔκταμεν,  ὄφρα φοροίη
<hom.od 9.321>	αὐανθέν. τὸ μὲν ἄμμες ἐίσκομεν εἰσορόωντες
<hom.od 9.322>	ὅσσον θ' ἱστὸν νηὸς ἐεικοσόροιο μελαίνης,
<hom.od 9.323>	φορτίδος εὐρείης, ἥ τ' ἐκπεράᾳ μέγα λαῖτμα:
<hom.od 9.324>	τόσσον ἔην μῆκος, τόσσον πάχος εἰσοράασθαι.
<hom.od 9.325>	τοῦ μὲν ὅσον τ' ὄργυιαν ἐγὼν ἀπέκοψα παραστὰς
<hom.od 9.326>	καὶ παρέθηχ' ἑτάροισιν, ἀποξῦναι δ' ἐκέλευσα:
<hom.od 9.327>	οἱ δ' ὁμαλὸν ποίησαν: ἐγὼ δ' ἐθόωσα παραστὰς
<hom.od 9.328>	ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.
<hom.od 9.329>	καὶ τὸ μὲν εὖ κατέθηκα κατακρύψας ὑπὸ κόπρῳ,
<hom.od 9.330>	ἥ ῥα κατὰ σπείους κέχυτο μεγάλ' ἤλιθα πολλή:
<hom.od 9.331>	αὐτὰρ τοὺς ἄλλους κλήρῳ πεπαλάσθαι ἄνωγον,
<hom.od 9.332>	ὅς τις τολμήσειεν ἐμοὶ σὺν μοχλὸν ἀείρας
<hom.od 9.333>	τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.
<hom.od 9.334>	οἱ δ' ἔλαχον τοὺς ἄν κε καὶ ἤθελον αὐτὸς ἑλέσθαι,
<hom.od 9.335>	τέσσαρες,  αὐτὰρ ἐγὼ πέμπτος μετὰ τοῖσιν ἐλέγμην.
<hom.od 9.336>	ἑσπέριος δ' ἦλθεν καλλίτριχα μῆλα νομεύων.
<hom.od 9.337>	αὐτίκα δ' εἰς εὐρὺ σπέος ἤλασε πίονα μῆλα
<hom.od 9.338>	πάντα μάλ', οὐδέ τι λεῖπε βαθείης ἔκτοθεν αὐλῆς,
<hom.od 9.339>	ἤ τι ὀισάμενος, ἢ καὶ θεὸς ὣς ἐκέλευσεν.
<hom.od 9.340>	αὐτὰρ ἔπειτ' ἐπέθηκε θυρεὸν μέγαν ὑψός' ἀείρας,
<hom.od 9.341>	ἑζόμενος δ' ἤμελγεν ὄις καὶ μηκάδας αἶγας,
<hom.od 9.342>	πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.
<hom.od 9.343>	αὐτὰρ ἐπεὶ δὴ σπεῦσε πονησάμενος τὰ ἃ ἔργα,
<hom.od 9.344>	σὺν δ' ὅ γε δὴ αὖτε δύω μάρψας ὡπλίσσατο δόρπον.
<hom.od 9.345>	καὶ τότ' ἐγὼ Κύκλωπα προσηύδων ἄγχι παραστάς,
<hom.od 9.346>	κισσύβιον μετὰ χερσὶν ἔχων μέλανος οἴνοιο:

<hom.od 9.347>	“Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,
<hom.od 9.348>	ὄφρ' εἰδῇς οἷόν τι ποτὸν τόδε νηῦς ἐκεκεύθει
<hom.od 9.349>	ἡμετέρη. σοὶ δ' αὖ λοιβὴν φέρον, εἴ μ' ἐλεήσας
<hom.od 9.350>	οἴκαδε πέμψειας: σὺ δὲ μαίνεαι οὐκέτ' ἀνεκτῶς.
<hom.od 9.351>	σχέτλιε, πῶς κέν τίς σε καὶ ὕστερον ἄλλος ἵκοιτο
<hom.od 9.352>	ἀνθρώπων πολέων, ἐπεὶ οὐ κατὰ μοῖραν ἔρεξας;”

<hom.od 9.353>	“ὣς ἐφάμην, ὁ δ' ἔδεκτο καὶ ἔκπιεν: ἥσατο δ' αἰνῶς
<hom.od 9.354>	ἡδὺ ποτὸν πίνων καὶ μ' ᾔτεε δεύτερον αὖτις:

<hom.od 9.355>	“‘δός μοι ἔτι πρόφρων,  καί μοι τεὸν οὔνομα εἰπὲ
<hom.od 9.356>	αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:
<hom.od 9.357>	καὶ γὰρ Κυκλώπεσσι φέρει ζείδωρος ἄρουρα
<hom.od 9.358>	οἶνον ἐριστάφυλον, καί σφιν Διὸς ὄμβρος ἀέξει:
<hom.od 9.359>	ἀλλὰ τόδ' ἀμβροσίης καὶ νέκταρός ἐστιν ἀπορρώξ.’

<hom.od 9.360>	“ὣς φάτ',  ἀτάρ οἱ αὖτις ἐγὼ πόρον αἴθοπα οἶνον.
<hom.od 9.361>	τρὶς μὲν ἔδωκα φέρων, τρὶς δ' ἔκπιεν ἀφραδίῃσιν.
<hom.od 9.362>	αὐτὰρ ἐπεὶ Κύκλωπα περὶ φρένας ἤλυθεν οἶνος,
<hom.od 9.363>	καὶ τότε δή μιν ἔπεσσι προσηύδων μειλιχίοισι:

<hom.od 9.364>	“Κύκλωψ, εἰρωτᾷς μ' ὄνομα κλυτόν, αὐτὰρ ἐγώ τοι
<hom.od 9.365>	ἐξερέω: σὺ δέ μοι δὸς ξείνιον,  ὥς περ ὑπέστης.
<hom.od 9.366>	Οὖτις ἐμοί γ' ὄνομα: Οὖτιν δέ με κικλήσκουσι
<hom.od 9.367>	μήτηρ ἠδὲ πατὴρ ἠδ' ἄλλοι πάντες ἑταῖροι.’

<hom.od 9.368>	“ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:
<hom.od 9.369>	“Οὖτιν ἐγὼ πύματον ἔδομαι μετὰ οἷς ἑτάροισιν,
<hom.od 9.370>	τοὺς δ' ἄλλους πρόσθεν: τὸ δέ τοι ξεινήιον ἔσται.

<hom.od 9.371>	“ἦ καὶ ἀνακλινθεὶς πέσεν ὕπτιος, αὐτὰρ ἔπειτα
<hom.od 9.372>	κεῖτ' ἀποδοχμώσας παχὺν αὐχένα, κὰδ δέ μιν ὕπνος
<hom.od 9.373>	ᾕρει πανδαμάτωρ: φάρυγος δ' ἐξέσσυτο οἶνος
<hom.od 9.374>	ψωμοί τ' ἀνδρόμεοι: ὁ δ' ἐρεύγετο οἰνοβαρείων.
<hom.od 9.375>	καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς,
<hom.od 9.376>	ἧος θερμαίνοιτο: ἔπεσσι δὲ πάντας ἑταίρους
<hom.od 9.377>	θάρσυνον, μή τίς μοι ὑποδείσας ἀναδύη.
<hom.od 9.378>	ἀλλ' ὅτε δὴ τάχ' ὁ μοχλὸς ἐλάινος ἐν πυρὶ μέλλεν
<hom.od 9.379>	ἅψεσθαι, χλωρός περ ἐών, διεφαίνετο δ' αἰνῶς,
<hom.od 9.380>	καὶ τότ' ἐγὼν ἆσσον φέρον ἐκ πυρός,  ἀμφὶ δ' ἑταῖροι
<hom.od 9.381>	ἵσταντ': αὐτὰρ θάρσος ἐνέπνευσεν μέγα δαίμων.
<hom.od 9.382>	οἱ μὲν μοχλὸν ἑλόντες ἐλάινον, ὀξὺν ἐπ' ἄκρῳ,
<hom.od 9.383>	ὀφθαλμῷ ἐνέρεισαν: ἐγὼ δ' ἐφύπερθεν ἐρεισθεὶς
<hom.od 9.384>	δίνεον, ὡς ὅτε τις τρυπῷ δόρυ νήιον ἀνὴρ
<hom.od 9.385>	τρυπάνῳ,  οἱ δέ τ' ἔνερθεν ὑποσσείουσιν ἱμάντι
<hom.od 9.386>	ἁψάμενοι ἑκάτερθε, τὸ δὲ τρέχει ἐμμενὲς αἰεί.
<hom.od 9.387>	ὣς τοῦ ἐν ὀφθαλμῷ πυριήκεα μοχλὸν ἑλόντες
<hom.od 9.388>	δινέομεν, τὸν δ' αἷμα περίρρεε θερμὸν ἐόντα.
<hom.od 9.389>	πάντα δέ οἱ βλέφαρ' ἀμφὶ καὶ ὀφρύας εὗσεν ἀυτμὴ
<hom.od 9.390>	γλήνης καιομένης,  σφαραγεῦντο δέ οἱ πυρὶ ῥίζαι.
<hom.od 9.391>	ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον
<hom.od 9.392>	εἰν ὕδατι ψυχρῷ βάπτῃ μεγάλα ἰάχοντα
<hom.od 9.393>	φαρμάσσων: τὸ γὰρ αὖτε σιδήρου γε κράτος ἐστίν
<hom.od 9.394>	ὣς τοῦ σίζ' ὀφθαλμὸς ἐλαϊνέῳ περὶ μοχλῷ.
<hom.od 9.395>	σμερδαλέον δὲ μέγ' ᾤμωξεν,  περὶ δ' ἴαχε πέτρη,
<hom.od 9.396>	ἡμεῖς δὲ δείσαντες ἀπεσσύμεθ': αὐτὰρ ὁ μοχλὸν
<hom.od 9.397>	ἐξέρυς' ὀφθαλμοῖο πεφυρμένον αἵματι πολλῷ.
<hom.od 9.398>	τὸν μὲν ἔπειτ' ἔρριψεν ἀπὸ ἕο χερσὶν ἀλύων,
<hom.od 9.399>	αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς
<hom.od 9.400>	ᾤκεον ἐν σπήεσσι δι' ἄκριας ἠνεμοέσσας.
<hom.od 9.401>	οἱ δὲ βοῆς ἀίοντες ἐφοίτων ἄλλοθεν ἄλλος,
<hom.od 9.402>	ἱστάμενοι δ' εἴροντο περὶ σπέος ὅττι ἑ κήδοι:

<hom.od 9.403>	“‘τίπτε τόσον, Πολύφημ', ἀρημένος ὧδ' ἐβόησας
<hom.od 9.404>	νύκτα δι' ἀμβροσίην καὶ ἀύπνους ἄμμε τίθησθα;
<hom.od 9.405>	ἦ μή τίς σευ μῆλα βροτῶν ἀέκοντος ἐλαύνει;
<hom.od 9.406>	ἦ μή τίς ς' αὐτὸν κτείνει δόλῳ ἠὲ βίηφιν;”

<hom.od 9.407>	“τοὺς δ' αὖτ' ἐξ ἄντρου προσέφη κρατερὸς Πολύφημος:
<hom.od 9.408>	‘ὦ φίλοι, Οὖτίς με κτείνει δόλῳ οὐδὲ βίηφιν.’

<hom.od 9.409>	“οἱ δ' ἀπαμειβόμενοι ἔπεα πτερόεντ' ἀγόρευον:
<hom.od 9.410>	εἰ μὲν δὴ μή τίς σε βιάζεται οἶον ἐόντα,
<hom.od 9.411>	νοῦσον γ' οὔ πως ἔστι Διὸς μεγάλου ἀλέασθαι,
<hom.od 9.412>	ἀλλὰ σύ γ' εὔχεο πατρὶ Ποσειδάωνι ἄνακτι.’

<hom.od 9.413>	“ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ,
<hom.od 9.414>	ὡς ὄνομ' ἐξαπάτησεν ἐμὸν καὶ μῆτις ἀμύμων.
<hom.od 9.415>	Κύκλωψ δὲ στενάχων τε καὶ ὠδίνων ὀδύνῃσι
<hom.od 9.416>	χερσὶ ψηλαφόων ἀπὸ μὲν λίθον εἷλε θυράων,
<hom.od 9.417>	αὐτὸς δ' εἰνὶ θύρῃσι καθέζετο χεῖρε πετάσσας,
<hom.od 9.418>	εἴ τινά που μετ' ὄεσσι λάβοι στείχοντα θύραζε:
<hom.od 9.419>	οὕτω γάρ πού μ' ἤλπετ' ἐνὶ φρεσὶ νήπιον εἶναι.
<hom.od 9.420>	αὐτὰρ ἐγὼ βούλευον,  ὅπως ὄχ' ἄριστα γένοιτο,
<hom.od 9.421>	εἴ τιν' ἑταίροισιν θανάτου λύσιν ἠδ' ἐμοὶ αὐτῷ
<hom.od 9.422>	εὑροίμην: πάντας δὲ δόλους καὶ μῆτιν ὕφαινον
<hom.od 9.423>	ὥς τε περὶ ψυχῆς: μέγα γὰρ κακὸν ἐγγύθεν ἦεν.
<hom.od 9.424>	ἥδε δέ μοι κατὰ θυμὸν ἀρίστη φαίνετο βουλή.
<hom.od 9.425>	ἄρσενες ὄιες ἦσαν ἐυτρεφέες,  δασύμαλλοι,
<hom.od 9.426>	καλοί τε μεγάλοι τε, ἰοδνεφὲς εἶρος ἔχοντες:
<hom.od 9.427>	τοὺς ἀκέων συνέεργον ἐυστρεφέεσσι λύγοισιν,
<hom.od 9.428>	τῇς ἔπι Κύκλωψ εὗδε πέλωρ, ἀθεμίστια εἰδώς,
<hom.od 9.429>	σύντρεις αἰνύμενος: ὁ μὲν ἐν μέσῳ ἄνδρα φέρεσκε,
<hom.od 9.430>	τὼ δ' ἑτέρω ἑκάτερθεν ἴτην σώοντες ἑταίρους.
<hom.od 9.431>	τρεῖς δὲ ἕκαστον φῶτ' ὄιες φέρον: αὐτὰρ ἐγώ γε—
<hom.od 9.432>	ἀρνειὸς γὰρ ἔην μήλων ὄχ' ἄριστος ἁπάντων,
<hom.od 9.433>	τοῦ κατὰ νῶτα λαβών, λασίην ὑπὸ γαστέρ' ἐλυσθεὶς
<hom.od 9.434>	κείμην: αὐτὰρ χερσὶν ἀώτου θεσπεσίοιο
<hom.od 9.435>	νωλεμέως στρεφθεὶς ἐχόμην τετληότι θυμῷ.
<hom.od 9.436>	ὣς τότε μὲν στενάχοντες ἐμείναμεν ̓Ηῶ δῖαν.

<hom.od 9.437>	“ἦμος δ' ἠριγένεια φάνη ῥοδοδάκτυλος ̓Ηώς,
<hom.od 9.438>	καὶ τότ' ἔπειτα νομόνδ' ἐξέσσυτο ἄρσενα μῆλα,
<hom.od 9.439>	θήλειαι δὲ μέμηκον ἀνήμελκτοι περὶ σηκούς:
<hom.od 9.440>	οὔθατα γὰρ σφαραγεῦντο. ἄναξ δ' ὀδύνῃσι κακῇσι
<hom.od 9.441>	τειρόμενος πάντων ὀίων ἐπεμαίετο νῶτα
<hom.od 9.442>	ὀρθῶν ἑσταότων: τὸ δὲ νήπιος οὐκ ἐνόησεν,
<hom.od 9.443>	ὥς οἱ ὑπ' εἰροπόκων ὀίων στέρνοισι δέδεντο.
<hom.od 9.444>	ὕστατος ἀρνειὸς μήλων ἔστειχε θύραζε
<hom.od 9.445>	λάχνῳ στεινόμενος καὶ ἐμοὶ πυκινὰ φρονέοντι.
<hom.od 9.446>	τὸν δ' ἐπιμασσάμενος προσέφη κρατερὸς Πολύφημος:

<hom.od 9.447>	“‘κριὲ πέπον, τί μοι ὧδε διὰ σπέος ἔσσυο μήλων
<hom.od 9.448>	ὕστατος; οὔ τι πάρος γε λελειμμένος ἔρχεαι οἰῶν,
<hom.od 9.449>	ἀλλὰ πολὺ πρῶτος νέμεαι τέρεν' ἄνθεα ποίης
<hom.od 9.450>	μακρὰ βιβάς,  πρῶτος δὲ ῥοὰς ποταμῶν ἀφικάνεις,
<hom.od 9.451>	πρῶτος δὲ σταθμόνδε λιλαίεαι ἀπονέεσθαι
<hom.od 9.452>	ἑσπέριος: νῦν αὖτε πανύστατος. ἦ σύ γ' ἄνακτος
<hom.od 9.453>	ὀφθαλμὸν ποθέεις, τὸν ἀνὴρ κακὸς ἐξαλάωσε
<hom.od 9.454>	σὺν λυγροῖς ἑτάροισι δαμασσάμενος φρένας οἴνῳ,
<hom.od 9.455>	Οὖτις,  ὃν οὔ πώ φημι πεφυγμένον εἶναι ὄλεθρον.
<hom.od 9.456>	εἰ δὴ ὁμοφρονέοις ποτιφωνήεις τε γένοιο
<hom.od 9.457>	εἰπεῖν ὅππῃ κεῖνος ἐμὸν μένος ἠλασκάζει:
<hom.od 9.458>	τῷ κέ οἱ ἐγκέφαλός γε διὰ σπέος ἄλλυδις ἄλλῃ
<hom.od 9.459>	θεινομένου ῥαίοιτο πρὸς οὔδεϊ, κὰδ δέ κ' ἐμὸν κῆρ
<hom.od 9.460>	λωφήσειε κακῶν,  τά μοι οὐτιδανὸς πόρεν Οὖτις.’

<hom.od 9.461>	“ὣς εἰπὼν τὸν κριὸν ἀπὸ ἕο πέμπε θύραζε.
<hom.od 9.462>	ἐλθόντες δ' ἠβαιὸν ἀπὸ σπείους τε καὶ αὐλῆς
<hom.od 9.463>	πρῶτος ὑπ' ἀρνειοῦ λυόμην, ὑπέλυσα δ' ἑταίρους.
<hom.od 9.464>	καρπαλίμως δὲ τὰ μῆλα ταναύποδα, πίονα δημῷ,
<hom.od 9.465>	πολλὰ περιτροπέοντες ἐλαύνομεν,  ὄφρ' ἐπὶ νῆα
<hom.od 9.466>	ἱκόμεθ'. ἀσπάσιοι δὲ φίλοις ἑτάροισι φάνημεν,
<hom.od 9.467>	οἳ φύγομεν θάνατον, τοὺς δὲ στενάχοντο γοῶντες.
<hom.od 9.468>	ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ,
<hom.od 9.469>	κλαίειν, ἀλλ' ἐκέλευσα θοῶς καλλίτριχα μῆλα
<hom.od 9.470>	πόλλ' ἐν νηὶ βαλόντας ἐπιπλεῖν ἁλμυρὸν ὕδωρ.
<hom.od 9.471>	οἱ δ' αἶψ' εἴσβαινον καὶ ἐπὶ κληῖσι καθῖζον,
<hom.od 9.472>	ἑξῆς δ' ἑζόμενοι πολιὴν ἅλα τύπτον ἐρετμοῖς.
<hom.od 9.473>	ἀλλ' ὅτε τόσσον ἀπῆν, ὅσσον τε γέγωνε βοήσας,
<hom.od 9.474>	καὶ τότ' ἐγὼ Κύκλωπα προσηύδων κερτομίοισι:

<hom.od 9.475>	“Κύκλωψ,  οὐκ ἄρ' ἔμελλες ἀνάλκιδος ἀνδρὸς ἑταίρους
<hom.od 9.476>	ἔδμεναι ἐν σπῆι γλαφυρῷ κρατερῆφι βίηφι.
<hom.od 9.477>	καὶ λίην σέ γ' ἔμελλε κιχήσεσθαι κακὰ ἔργα,
<hom.od 9.478>	σχέτλι', ἐπεὶ ξείνους οὐχ ἅζεο σῷ ἐνὶ οἴκῳ
<hom.od 9.479>	ἐσθέμεναι: τῷ σε Ζεὺς τίσατο καὶ θεοὶ ἄλλοι.’

<hom.od 9.480>	“ὣς ἐφάμην,  ὁ δ' ἔπειτα χολώσατο κηρόθι μᾶλλον,
<hom.od 9.481>	ἧκε δ' ἀπορρήξας κορυφὴν ὄρεος μεγάλοιο,
<hom.od 9.482>	κὰδ δ' ἔβαλε προπάροιθε νεὸς κυανοπρῴροιο
<hom.od 9.483>	τυτθόν, ἐδεύησεν δ' οἰήιον ἄρκον ἱκέσθαι,
<hom.od 9.484>	ἐκλύσθη δὲ θάλασσα κατερχομένης ὑπὸ πέτρης:
<hom.od 9.485>	τὴν δ' αἶψ' ἤπειρόνδε παλιρρόθιον φέρε κῦμα,
<hom.od 9.486>	πλημυρὶς ἐκ πόντοιο, θέμωσε δὲ χέρσον ἱκέσθαι.
<hom.od 9.487>	αὐτὰρ ἐγὼ χείρεσσι λαβὼν περιμήκεα κοντὸν
<hom.od 9.488>	ὦσα παρέξ, ἑτάροισι δ' ἐποτρύνας ἐκέλευσα
<hom.od 9.489>	ἐμβαλέειν κώπῃς, ἵν' ὑπὲκ κακότητα φύγοιμεν,
<hom.od 9.490>	κρατὶ κατανεύων: οἱ δὲ προπεσόντες ἔρεσσον.
<hom.od 9.491>	ἀλλ' ὅτε δὴ δὶς τόσσον ἅλα πρήσσοντες ἀπῆμεν,
<hom.od 9.492>	καὶ τότε δὴ Κύκλωπα προσηύδων: ἀμφὶ δ' ἑταῖροι
<hom.od 9.493>	μειλιχίοις ἐπέεσσιν ἐρήτυον ἄλλοθεν ἄλλος:

<hom.od 9.494>	“‘σχέτλιε, τίπτ' ἐθέλεις ἐρεθιζέμεν ἄγριον ἄνδρα;
<hom.od 9.495>	ὃς καὶ νῦν πόντονδε βαλὼν βέλος ἤγαγε νῆα
<hom.od 9.496>	αὖτις ἐς ἤπειρον, καὶ δὴ φάμεν αὐτόθ' ὀλέσθαι.
<hom.od 9.497>	εἰ δὲ φθεγξαμένου τευ ἢ αὐδήσαντος ἄκουσε,
<hom.od 9.498>	σύν κεν ἄραξ' ἡμέων κεφαλὰς καὶ νήια δοῦρα
<hom.od 9.499>	μαρμάρῳ ὀκριόεντι βαλών: τόσσον γὰρ ἵησιν.’

<hom.od 9.500>	“ὣς φάσαν,  ἀλλ' οὐ πεῖθον ἐμὸν μεγαλήτορα θυμόν,
<hom.od 9.501>	ἀλλά μιν ἄψορρον προσέφην κεκοτηότι θυμῷ:

<hom.od 9.502>	“Κύκλωψ, αἴ κέν τίς σε καταθνητῶν ἀνθρώπων
<hom.od 9.503>	ὀφθαλμοῦ εἴρηται ἀεικελίην ἀλαωτύν,
<hom.od 9.504>	φάσθαι ̓Οδυσσῆα πτολιπόρθιον ἐξαλαῶσαι,
<hom.od 9.505>	υἱὸν Λαέρτεω,  ̓Ιθάκῃ ἔνι οἰκί' ἔχοντα.’

<hom.od 9.506>	“ὣς ἐφάμην, ὁ δέ μ' οἰμώξας ἠμείβετο μύθῳ:
<hom.od 9.507>	‘ὢ πόποι, ἦ μάλα δή με παλαίφατα θέσφαθ' ἱκάνει.
<hom.od 9.508>	ἔσκε τις ἐνθάδε μάντις ἀνὴρ ἠύς τε μέγας τε,
<hom.od 9.509>	Τήλεμος Εὐρυμίδης, ὃς μαντοσύνῃ ἐκέκαστο
<hom.od 9.510>	καὶ μαντευόμενος κατεγήρα Κυκλώπεσσιν:
<hom.od 9.511>	ὅς μοι ἔφη τάδε πάντα τελευτήσεσθαι ὀπίσσω,
<hom.od 9.512>	χειρῶν ἐξ ̓Οδυσῆος ἁμαρτήσεσθαι ὀπωπῆς.
<hom.od 9.513>	ἀλλ' αἰεί τινα φῶτα μέγαν καὶ καλὸν ἐδέγμην
<hom.od 9.514>	ἐνθάδ' ἐλεύσεσθαι, μεγάλην ἐπιειμένον ἀλκήν:
<hom.od 9.515>	νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς
<hom.od 9.516>	ὀφθαλμοῦ ἀλάωσεν, ἐπεί μ' ἐδαμάσσατο οἴνῳ.
<hom.od 9.517>	ἀλλ' ἄγε δεῦρ', ̓Οδυσεῦ, ἵνα τοι πὰρ ξείνια θείω
<hom.od 9.518>	πομπήν τ' ὀτρύνω δόμεναι κλυτὸν ἐννοσίγαιον:
<hom.od 9.519>	τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι.
<hom.od 9.520>	αὐτὸς δ',  αἴ κ' ἐθέλῃς', ἰήσεται, οὐδέ τις ἄλλος
<hom.od 9.521>	οὔτε θεῶν μακάρων οὔτε θνητῶν ἀνθρώπων.’

<hom.od 9.522>	“ὣς ἔφατ', αὐτὰρ ἐγώ μιν ἀμειβόμενος προσέειπον:
<hom.od 9.523>	αἲ γὰρ δὴ ψυχῆς τε καὶ αἰῶνός σε δυναίμην
<hom.od 9.524>	εὖνιν ποιήσας πέμψαι δόμον ̓́Αϊδος εἴσω,
<hom.od 9.525>	ὡς οὐκ ὀφθαλμόν γ' ἰήσεται οὐδ' ἐνοσίχθων.’

<hom.od 9.526>	“ὣς ἐφάμην, ὁ δ' ἔπειτα Ποσειδάωνι ἄνακτι
<hom.od 9.527>	εὔχετο χεῖρ' ὀρέγων εἰς οὐρανὸν ἀστερόεντα:
<hom.od 9.528>	‘κλῦθι, Ποσείδαον γαιήοχε κυανοχαῖτα,
<hom.od 9.529>	εἰ ἐτεόν γε σός εἰμι, πατὴρ δ' ἐμὸς εὔχεαι εἶναι,
<hom.od 9.530>	δὸς μὴ ̓Οδυσσῆα πτολιπόρθιον οἴκαδ' ἱκέσθαι
<hom.od 9.531>	υἱὸν Λαέρτεω, ̓Ιθάκῃ ἔνι οἰκί' ἔχοντα.
<hom.od 9.532>	ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι
<hom.od 9.533>	οἶκον ἐυκτίμενον καὶ ἑὴν ἐς πατρίδα γαῖαν,
<hom.od 9.534>	ὀψὲ κακῶς ἔλθοι, ὀλέσας ἄπο πάντας ἑταίρους,
<hom.od 9.535>	νηὸς ἐπ' ἀλλοτρίης,  εὕροι δ' ἐν πήματα οἴκῳ.’

<hom.od 9.536>	“ὣς ἔφατ' εὐχόμενος, τοῦ δ' ἔκλυε κυανοχαίτης.
<hom.od 9.537>	αὐτὰρ ὅ γ' ἐξαῦτις πολὺ μείζονα λᾶαν ἀείρας
<hom.od 9.538>	ἧκ' ἐπιδινήσας, ἐπέρεισε δὲ ἶν' ἀπέλεθρον,
<hom.od 9.539>	κὰδ' δ' ἔβαλεν μετόπισθε νεὸς κυανοπρῴροιο
<hom.od 9.540>	τυτθόν,  ἐδεύησεν δ' οἰήιον ἄκρον ἱκέσθαι.
<hom.od 9.541>	ἐκλύσθη δὲ θάλασσα κατερχομένης ὑπὸ πέτρης:
<hom.od 9.542>	τὴν δὲ πρόσω φέρε κῦμα, θέμωσε δὲ χέρσον ἱκέσθαι.

<hom.od 9.543>	“ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι
<hom.od 9.544>	νῆες ἐύσσελμοι μένον ἁθρόαι, ἀμφὶ δ' ἑταῖροι
<hom.od 9.545>	ἥατ' ὀδυρόμενοι,  ἡμέας ποτιδέγμενοι αἰεί,
<hom.od 9.546>	νῆα μὲν ἔνθ' ἐλθόντες ἐκέλσαμεν ἐν ψαμάθοισιν,
<hom.od 9.547>	ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.
<hom.od 9.548>	μῆλα δὲ Κύκλωπος γλαφυρῆς ἐκ νηὸς ἑλόντες
<hom.od 9.549>	δασσάμεθ', ὡς μή τίς μοι ἀτεμβόμενος κίοι ἴσης.
<hom.od 9.550>	ἀρνειὸν δ' ἐμοὶ οἴῳ ἐυκνήμιδες ἑταῖροι
<hom.od 9.551>	μήλων δαιομένων δόσαν ἔξοχα: τὸν δ' ἐπὶ θινὶ
<hom.od 9.552>	Ζηνὶ κελαινεφέι Κρονίδῃ, ὃς πᾶσιν ἀνάσσει,
<hom.od 9.553>	ῥέξας μηρί' ἔκαιον: ὁ δ' οὐκ ἐμπάζετο ἱρῶν,
<hom.od 9.554>	ἀλλ' ὅ γε μερμήριξεν ὅπως ἀπολοίατο πᾶσαι
<hom.od 9.555>	νῆες ἐύσσελμοι καὶ ἐμοὶ ἐρίηρες ἑταῖροι.

<hom.od 9.556>	“ὣς τότε μὲν πρόπαν ἦμαρ ἐς ἠέλιον καταδύντα
<hom.od 9.557>	ἥμεθα δαινύμενοι κρέα τ' ἄσπετα καὶ μέθυ ἡδύ:
<hom.od 9.558>	ἦμος δ' ἠέλιος κατέδυ καὶ ἐπὶ κνέφας ἦλθε,
<hom.od 9.559>	δὴ τότε κοιμήθημεν ἐπὶ ῥηγμῖνι θαλάσσης.
<hom.od 9.560>	ἦμος δ' ἠριγένεια φάνη ῥοδοδάκτυλος ̓Ηώς,
<hom.od 9.561>	δὴ τότ' ἐγὼν ἑτάροισιν ἐποτρύνας ἐκέλευσα
<hom.od 9.562>	αὐτούς τ' ἀμβαίνειν ἀνά τε πρυμνήσια λῦσαι:
<hom.od 9.563>	οἱ δ' αἶψ' εἴσβαινον καὶ ἐπὶ κληῖσι καθῖζον,
<hom.od 9.564>	ἑξῆς δ' ἑζόμενοι πολιὴν ἅλα τύπτον ἐρετμοῖς.

<hom.od 9.565>	“ἔνθεν δὲ προτέρω πλέομεν ἀκαχήμενοι ἦτορ,
<hom.od 9.566>	ἄσμενοι ἐκ θανάτοιο, φίλους ὀλέσαντες ἑταίρους.

