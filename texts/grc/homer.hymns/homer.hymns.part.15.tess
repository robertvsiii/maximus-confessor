<h.hom. 15.1> Ἡρακλέα, Διὸς υἱόν, ἀείσομαι, ὃν μέγʼ ἄριστον 
<h.hom. 15.2> γείνατʼ ἐπιχθονίων Θήβῃς ἔνι καλλιχόροισιν 
<h.hom. 15.3> Ἀλκμήνη μιχθεῖσα κελαινεφέι Κρονίωνι· 
<h.hom. 15.4> ὃς πρὶν μὲν κατὰ γαῖαν ἀθέσφατον ἠδὲ θάλασσαν 
<h.hom. 15.5> πλαζόμενος πομπῇσιν ὕπʼ Εὐρυσθῆος ἄνακτος 
<h.hom. 15.6> πολλὰ μὲν αὐτὸς ἔρεξεν ἀτάσθαλα, πολλὰ δʼ ἀνέτλη· 
<h.hom. 15.7> νῦν δʼ ἤδη κατὰ καλὸν ἕδος νιφόεντος Ὀλύμπου 
<h.hom. 15.8> ναίει τερπόμενος καὶ ἔχει καλλίσφυρον Ἥβην. 
<h.hom. 15.9> χαῖρε, ἄναξ, Διὸς υἱέ· δίδου δʼ ἀρετήν τε καὶ ὄλβον. 