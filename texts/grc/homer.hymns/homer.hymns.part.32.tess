<h.hom. 32.1> μήνην ἀείδειν τανυσίπτερον ἔσπετε, Μοῦσαι, 
<h.hom. 32.2> ἡδυεπεῖς κοῦραι Κρονίδεω Διός, ἵστορες ᾠδῆς· 
<h.hom. 32.3> ἧς ἄπο αἴγλη γαῖαν ἑλίσσεται οὐρανόδεικτος 
<h.hom. 32.4> κρατὸς ἀπʼ ἀθανάτοιο, πολὺς δʼ ὑπὸ κόσμος ὄρωρεν 
<h.hom. 32.5> αἴγλης λαμπούσης· στίλβει δέ τʼ ἀλάμπετος ἀὴρ 
<h.hom. 32.6> χρυσέου ἀπὸ στεφάνου, ἀκτῖνες δʼ ἐνδιάονται, 
<h.hom. 32.7> εὖτʼ ἂν ἀπʼ Ὠκεανοῖο λοεσσαμένη χρόα καλόν, 
<h.hom. 32.8> εἵματα ἑσσαμένη τηλαυγέα δῖα Σελήνη, 
<h.hom. 32.9> ζευξαμένη πώλους ἐριαύχενας, αἰγλήεντας, 
<h.hom. 32.10> ἐσσυμένως προτέρωσʼ ἐλάσῃ καλλίτριχας ἵππους, 
<h.hom. 32.11> ἑσπερίη, διχόμηνος· ὃ δὲ πλήθει μέγας ὄγμος 
<h.hom. 32.12> λαμπρόταταί τʼ αὐγαὶ τότʼ ἀεξομένης τελέθουσιν 
<h.hom. 32.13> οὐρανόθεν· τέκμωρ δὲ βροτοῖς καὶ σῆμα τέτυκται. 
<h.hom. 32.14> τῇ ῥά ποτε Κρονίδης ἐμίγη φιλότητι καὶ εὐνῇ· 
<h.hom. 32.15> ἣ δʼ ὑποκυσαμένη Πανδείην γείνατο κούρην, 
<h.hom. 32.16> ἐκπρεπὲς εἶδος ἔχουσαν ἐν ἀθανάτοισι θεοῖσι. 
<h.hom. 32.17> χαῖρε, ἄνασσα, θεὰ λευκώλενε, δῖα Σελήνη, 
<h.hom. 32.18> πρόφρον, ἐυπλόκαμος· σέο δʼ ἀρχόμενος κλέα φωτῶν 
<h.hom. 32.19> ᾁσομαι ἡμιθέων, ὧν κλείουσʼ ἔργματʼ ἀοιδοί, 
<h.hom. 32.20> Μουσάων θεράποντες, ἀπὸ στομάτων ἐροέντων. 