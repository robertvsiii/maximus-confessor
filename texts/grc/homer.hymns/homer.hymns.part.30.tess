<h.hom. 30.1> γαῖαν παμμήτειραν ἀείσομαι, ἠυθέμεθλον, 
<h.hom. 30.2> πρεσβίστην, ἣ φέρβει ἐπὶ χθονὶ πάνθʼ ὁπόσʼ ἐστίν, 
<h.hom. 30.3> ἠμὲν ὅσα χθόνα δῖαν ἐπέρχεται ἠδʼ ὅσα πόντον 
<h.hom. 30.4> ἠδʼ ὅσα πωτῶνται, τάδε φέρβεται ἐκ σέθεν ὄλβου. 
<h.hom. 30.5> ἐκ σέο δʼ εὔπαιδές τε καὶ εὔκαρποι τελέθουσι, 
<h.hom. 30.6> πότνια, σεῦ δʼ ἔχεται δοῦναι βίον ἠδʼ ἀφελέσθαι 
<h.hom. 30.7> θνητοῖς ἀνθρώποισιν· ὃ δʼ ὄλβιος, ὅν κε σὺ θυμῷ 
<h.hom. 30.8> πρόφρων τιμήσῃς· τῷ τʼ ἄφθονα πάντα πάρεστι. 
<h.hom. 30.9> βρίθει μέν σφιν ἄρουρα φερέσβιος ἠδὲ κατʼ ἀγροὺς 
<h.hom. 30.10> κτήνεσιν εὐθηνεῖ, οἶκος δʼ ἐμπίπλαται ἐσθλῶν· 
<h.hom. 30.11> αὐτοὶ δʼ εὐνομίῃσι πόλιν κάτα καλλιγύναικα 
<h.hom. 30.12> κοιρανέουσʼ, ὄλβος δὲ πολὺς καὶ πλοῦτος ὀπηδεῖ· 
<h.hom. 30.13> παῖδες δʼ εὐφροσύνῃ νεοθηλέι κυδιόωσι 
<h.hom. 30.14> παρθενικαί τε χοροῖς πολυανθέσιν εὔφρονι θυμῷ 
<h.hom. 30.15> παίζουσαι σκαίρουσι κατʼ ἄνθεα μαλθακὰ ποίης, 
<h.hom. 30.16> οὕς κε σὺ τιμήσῃς, σεμνὴ θεά, ἄφθονε δαῖμον. 
<h.hom. 30.17> χαῖρε, θεῶν μήτηρ, ἄλοχʼ Οὐρανοῦ ἀστερόεντος, 
<h.hom. 30.18> πρόφρων δʼ ἀντʼ ᾠδῆς βίοτον θυμήρεʼ ὄπαζε· 
<h.hom. 30.19> αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. 