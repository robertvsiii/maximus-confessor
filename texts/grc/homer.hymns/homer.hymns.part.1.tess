<h.hom. 1.1>	οἳ μὲν γὰρ Δρακάνῳ σʼ, οἳ δʼ Ἰκάρῳ ἠνεμοέσσῃ
<h.hom. 1.2>	φάσʼ, οἳ δʼ ἐν Νάξῳ, δῖον γένος, εἰραφιῶτα, 
<h.hom. 1.3>	οἳ δέ σʼ ἐπʼ Ἀλφειῷ ποταμῷ βαθυδινήεντι 
<h.hom. 1.4>	κυσαμένην Σεμέλην τεκέειν Διὶ τερπικεραύνῳ· 
<h.hom. 1.5>	ἄλλοι δʼ ἐν Θήβῃσιν, ἄναξ, σε λέγουσι γενέσθαι, 
<h.hom. 1.6>	ψευδόμενοι· σὲ δʼ ἔτικτε πατὴρ ἀνδρῶν τε θεῶν τε 
<h.hom. 1.8>	ἔστι δέ τις Νύση, ὕπατον ὄρος, ἀνθέον ὕλῃ, 
<h.hom. 1.9>	τηλοῦ Φοινίκης, σχεδὸν Αἰγύπτοιο ῥοάων, 
<h.hom. 1.10>	καί οἱ ἀναστήσουσιν ἀγάλματα πόλλʼ ἐνὶ νηοῖς.
<h.hom. 1.11>	ὣς δὲ τὰ μὲν τρία, σοὶ πάντως τριετηρίσιν αἰεὶ 
<h.hom. 1.12>	ἄνθρωποι ῥέξουσι τεληέσσας ἑκατόμβας.
<h.hom. 1.13>	ἦ καὶ κυανέῃσιν ἐπʼ ὀφρύσι νεῦσε Κρονίων·
<h.hom. 1.14>	ἀμβρόσιαι δʼ ἄρα χαῖται ἐπερρώσαντο ἄνακτος 
<h.hom. 1.15>	κρατὸς ἀπʼ ἀθανάτοιο· μέγαν δʼ ἐλέλιξεν Ὄλυμπον. 
<h.hom. 1.16>	ὣς εἰπὼν ἐπένευσε καρήατι μητίετα Ζεύς.
<h.hom. 1.17>	ἵληθʼ, εἰραφιῶτα, γυναιμανές· οἱ δέ σʼ ἀοιδοὶ
<h.hom. 1.18> 	ᾁδομεν ἀρχόμενοι λήγοντές τʼ· οὐδέ πῃ ἔστι 
<h.hom. 1.19>	σεῖʼ ἐπιληθομένῳ ἱερῆς μεμνῆσθαι ἀοιδῆς. 
<h.hom. 1.20> 	καὶ σὺ μὲν οὕτω χαῖρε, Διώνυσʼ εἰραφιῶτα, 
<h.hom. 1.21> 	σὺν μητρὶ Σεμέλῃ, ἥν περ καλέουσι Θυώνην.