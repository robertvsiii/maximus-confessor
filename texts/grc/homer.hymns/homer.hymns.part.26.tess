<h.hom. 26.1> κισσοκόμην Διόνυσον ἐρίβρομον ἄρχομʼ ἀείδειν, 
<h.hom. 26.2> Ζηνὸς καὶ Σεμέλης ἐρικυδέος ἀγλαὸν υἱόν, 
<h.hom. 26.3> ὃν τρέφον ἠύκομοι Νύμφαι παρὰ πατρὸς ἄνακτος 
<h.hom. 26.4> δεξάμεναι κόλποισι καὶ ἐνδυκέως ἀτίταλλον 
<h.hom. 26.5>  Νύσης ἐν γυάλοις· ὃ δʼ ἀέξετο πατρὸς ἕκητι 
<h.hom. 26.6> ἄντρῳ ἐν εὐώδει μεταρίθμιος ἀθανάτοισιν. 
<h.hom. 26.7> αὐτὰρ ἐπειδὴ τόνδε θεαὶ πολύυμνον ἔθρεψαν, 
<h.hom. 26.8> δὴ τότε φοιτίζεσκε καθʼ ὑλήεντας ἐναύλους, 
<h.hom. 26.9> κισσῷ καὶ δάφνῃ πεπυκασμένος· αἳ δʼ ἅμʼ ἕποντο 
<h.hom. 26.10> Νύμφαι, ὃ δʼ ἐξηγεῖτο· βρόμος δʼ ἔχεν ἄσπετον ὕλην. 
<h.hom. 26.11> καὶ σὺ μὲν οὕτω χαῖρε, πολυστάφυλʼ ὦ Διόνυσε· 
<h.hom. 26.12> δὸς δʼ ἡμᾶς χαίροντας ἐς ὥρας αὖτις ἱκέσθαι, 
<h.hom. 26.13> ἐκ δʼ αὖθʼ ὡράων εἰς τοὺς πολλοὺς ἐνιαυτούς.