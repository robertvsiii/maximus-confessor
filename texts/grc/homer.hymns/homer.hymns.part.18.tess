<h.hom. 18.1> Ἑρμῆν ἀείδω Κυλλήνιον, Ἀργειφόντην, 
<h.hom. 18.2> Κυλλήνης μεδέοντα καὶ Ἀρκαδίης πολυμήλου, 
<h.hom. 18.3> ἄγγελον ἀθανάτων ἐριούνιον, ὃν τέκε Μαῖα, 
<h.hom. 18.4> Ατλαντος θυγάτηρ, Διὸς ἐν φιλότητι μιγεῖσα, 
<h.hom. 18.5> αἰδοίη: μακάρων δὲ θεῶν ἀλέεινεν ὅμιλον, 
<h.hom. 18.6> ἄντρῳ ναιετάουσα παλισκίῳ: ἔνθα Κρονίων 
<h.hom. 18.7> νύμφῃ ἐυπλοκάμῳ μισγέσκετο νυκτὸς ἀμολγῷ, 
<h.hom. 18.8> εὖτε κατὰ γλυκὺς ὕπνος ἔχοι λευκώλενον Ἥρην: 
<h.hom. 18.9> λάνθανε δ’ ἀθανάτους τε θεοὺς θνητούς τ’ ἀνθρώπους. 
<h.hom. 18.10> καὶ σὺ μὲν οὕτω χαῖρε, Διὸς καὶ Μαιάδος υἱέ: 
<h.hom. 18.11> σεῦ δ’ ἐγὼ ἀρξάμενος μεταβήσομαι ἄλλον ἐς ὕμνον. 
<h.hom. 18.12> [χαῖρ᾽. Ἑρμῆ χαριδῶτα, διάκτορε, δῶτορ ἐάων.]