<h.hom. 9.1> Ἄρτεμιν ὕμνει, Μοῦσα, κασιγνήτην Ἑκάτοιο. 
<h.hom. 9.2> παρθένον ἰοχέαιραν, ὁμότροφον Ἀπόλλωνος, 
<h.hom. 9.3> ἥθʼ ἵππους ἄρσασα βαθυσχοίνοιο Μέλητος 
<h.hom. 9.4> ῥίμφα διὰ Σμύρνης παγχρύσεον ἅρμα διώκει 
<h.hom. 9.5> ἐς Κλάρον ἀμπελόεσσαν, ὅθʼ ἀργυρότοξος Ἀπόλλων 
<h.hom. 9.6> ἧσται μιμνάζων ἑκατηβόλον ἰοχέαιραν. 
<h.hom. 9.7> καὶ σὺ μὲν οὕτω χαῖρε θεαί θʼ ἅμα πᾶσαι ἀοιδῇ· 
<h.hom. 9.8> αὐτὰρ ἐγώ σε πρῶτα καὶ ἐκ σέθεν ἄρχομʼ ἀείδειν, 
<h.hom. 9.9> σεῦ δʼ ἐγὼ ἀρξάμενος μεταβήσομαι ἄλλον ἐς ὕμνον. 