<h.hom. 7.1> ἀμφὶ Διώνυσον, Σεμέλης ἐρικυδέος υἱόν, 
<h.hom. 7.2> μνήσομαι, ὡς ἐφάνη παρὰ θῖν’ ἁλὸς ἀτρυγέτοιο 
<h.hom. 7.3> ἀκτῇ ἔπι προβλῆτι νεηνίῃ ἀνδρὶ ἐοικώς, 
<h.hom. 7.4> πρωθήβῃ: καλαὶ δὲ περισσείοντο ἔθειραι, 
<h.hom. 7.5> κυάνεαι, φᾶρος δὲ περὶ στιβαροῖς ἔχεν ὤμοις 
<h.hom. 7.6> πορφύρεον: τάχα δ’ ἄνδρες ἐυσσέλμου ἀπὸ νηὸς 
<h.hom. 7.7> ληισταὶ προγένοντο θοῶς ἐπὶ οἴνοπα πόντον, 
<h.hom. 7.8> Τυρσηνοί: τοὺς δ’ ἦγε κακὸς μόρος: οἳ δὲ ἰδόντες 
<h.hom. 7.9> νεῦσαν ἐς ἀλλήλους, τάχα δ’ ἔκθορον. αἶψα δ’ ἑλόντες 
<h.hom. 7.10> εἷσαν ἐπὶ σφετέρης νηὸς κεχαρημένοι ἦτορ. 
<h.hom. 7.11> υἱὸν γάρ μιν ἔφαντο διοτρεφέων βασιλήων 
<h.hom. 7.12> εἶναι καὶ δεσμοῖς ἔθελον δεῖν ἀργαλέοισι. 
<h.hom. 7.13> τὸν δ’ οὐκ ἴσχανε δεσμά, λύγοι δ’ ἀπὸ τηλόσε πῖπτον 
<h.hom. 7.14> χειρῶν ἠδὲ ποδῶν: ὃ δὲ μειδιάων ἐκάθητο 
<h.hom. 7.15> ὄμμασι κυανέοισι: κυβερνήτης δὲ νοήσας 
<h.hom. 7.16> αὐτίκα οἷς ἑτάροισιν ἐκέκλετο φώνησέν τε: 
<h.hom. 7.17> δαιμόνιοι, τίνα τόνδε θεὸν δεσμεύεθ’ ἑλόντες, 
<h.hom. 7.18> καρτερόν; οὐδὲ φέρειν δύναταί μιν νηῦς εὐεργής. 
<h.hom. 7.19> ἢ γὰρ Ζεὺς ὅδε γ’ ἐστὶν ἢ ἀργυρότοξος Ἀπόλλων 
<h.hom. 7.20> ἠὲ Ποσειδάων: ἐπεὶ οὐ θνητοῖσι βροτοῖσιν 
<h.hom. 7.21> εἴκελος, ἀλλὰ θεοῖς, οἳ Ὀλύμπια δώματ’ ἔχουσιν. 
<h.hom. 7.22> ἀλλ’ ἄγετ᾽, αὐτὸν ἀφῶμεν ἐπ’ ἠπείροιο μελαίνης 
<h.hom. 7.23> αὐτίκα: μηδ’ ἐπὶ χεῖρας ἰάλλετε, μή τι χολωθεὶς 
<h.hom. 7.24> ὄρσῃ ἔπ’ ἀργαλέους τ’ ἀνέμους καὶ λαίλαπα πολλήν. 
<h.hom. 7.25> Ὣς φάτο: τὸν δ’ ἀρχὸς στυγερῷ ἠνίπαπε μύθῳ: 
<h.hom. 7.26> δαιμόνι᾽, οὖρον ὅρα, ἅμα δ’ ἱστίον ἕλκεο νηὸς 
<h.hom. 7.27> σύμπανθ’ ὅπλα λαβών: ὅδε δ’ αὖτ’ ἄνδρεσσι μελήσει. 
<h.hom. 7.28> ἔλπομαι, ἢ Αἴγυπτον ἀφίξεται ἢ ὅ γε Κύπρον 
<h.hom. 7.29> ἢ ἐς Ὑπερβορέους ἢ ἑκαστέρω: ἐς δὲ τελευτὴν 
<h.hom. 7.30> ἔκ ποτ’ ἐρεῖ αὐτοῦ τε φίλους καὶ κτήματα πάντα 
<h.hom. 7.31> οὕς τε κασιγνήτους, ἐπεὶ ἡμῖν ἔμβαλε δαίμων. 
<h.hom. 7.32> ὣς εἰπὼν ἱστόν τε καὶ ἱστίον ἕλκετο νηός. 
<h.hom. 7.33> ἔμπνευσεν δ’ ἄνεμος μέσον ἱστίον: ἀμφὶ δ’ ἄρ’ ὅπλα 
<h.hom. 7.34> καττάνυσαν: τάχα δέ σφιν ἐφαίνετο θαυματὰ ἔργα. 
<h.hom. 7.35> οἶνος μὲν πρώτιστα θοὴν ἀνὰ νῆα μέλαιναν 
<h.hom. 7.36> ἡδύποτος κελάρυζ’ εὐώδης, ὤρνυτο δ’ ὀδμὴ 
<h.hom. 7.37> ἀμβροσίη: ναύτας δὲ τάφος λάβε πάντας ἰδόντας. 
<h.hom. 7.38> αὐτίκα δ’ ἀκρότατον παρὰ ἱστίον ἐξετανύσθη 
<h.hom. 7.39> ἄμπελος ἔνθα καὶ ἔνθα, κατεκρημνῶντο δὲ πολλοὶ 
<h.hom. 7.40> βότρυες: ἀμφ’ ἱστὸν δὲ μέλας εἱλίσσετο κισσός, 
<h.hom. 7.41> ἄνθεσι τηλεθάων, χαρίεις δ’ ἐπὶ καρπὸς ὀρώρει: 
<h.hom. 7.42> πάντες δὲ σκαλμοὶ στεφάνους ἔχον: οἳ δὲ ἰδόντες, 
<h.hom. 7.43> νῆ’ ἤδη τότ’ ἔπειτα κυβερνήτην ἐκέλευον 
<h.hom. 7.44> γῇ πελάαν: ὃ δ’ ἄρα σφι λέων γένετ’ ἔνδοθι νηὸς 
<h.hom. 7.45> δεινὸς ἐπ’ ἀκροτάτης, μέγα δ’ ἔβραχεν, ἐν δ’ ἄρα μέσσῃ 
<h.hom. 7.46> ἄρκτον ἐποίησεν λασιαύχενα, σήματα φαίνων: 
<h.hom. 7.47> ἂν δ’ ἔστη μεμαυῖα: λέων δ’ ἐπὶ σέλματος ἄκρου 
<h.hom. 7.48> δεινὸν ὑπόδρα ἰδών: οἳ δ’ ἐς πρύμνην ἐφόβηθεν, 
<h.hom. 7.49> ἀμφὶ κυβερνήτην δὲ σαόφρονα θυμὸν ἔχοντα 
<h.hom. 7.50> ἔσταν ἄρ’ ἐκπληγέντες: ὃ δ’ ἐξαπίνης ἐπορούσας 
<h.hom. 7.51> ἀρχὸν ἕλ᾽, οἳ δὲ θύραζε κακὸν μόρον ἐξαλύοντες 
<h.hom. 7.52> πάντες ὁμῶς πήδησαν, ἐπεὶ ἴδον, εἰς ἅλα δῖαν, 
<h.hom. 7.53> δελφῖνες δ’ ἐγένοντο: κυβερνήτην δ’ ἐλεήσας 
<h.hom. 7.54> ἔσχεθε καί μιν ἔθηκε πανόλβιον εἶπέ τε μῦθον: 
<h.hom. 7.55> θάρσει, †δῖε κάτωρ†, τῷ ἐμῷ κεχαρισμένε θυμῷ: 
<h.hom. 7.56> εἰμὶ δ’ ἐγὼ Διόνυσος ἐρίβρομος, ὃν τέκε μήτηρ 
<h.hom. 7.57> Καδμηὶς Σεμέλη Διὸς ἐν φιλότητι μιγεῖσα.
<h.hom. 7.58> χαῖρε, τέκος Σεμέλης εὐώπιδος: οὐδέ πη ἔστι 
<h.hom. 7.59> σεῖό γε ληθόμενον γλυκερὴν κοσμῆσαι ἀοιδήν.