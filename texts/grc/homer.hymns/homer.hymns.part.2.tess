<h.hom. 2.1> Δήμητρʼ ἠύκομον, σεμνὴν θεόν, ἄρχομʼ ἀείδειν, 
<h.hom. 2.2> αὐτὴν ἠδὲ θύγατρα τανύσφυρον, ἣν Ἀιδωνεὺς 
<h.hom. 2.3> ἥρπαξεν, δῶκεν δὲ βαρύκτυπος εὐρύοπα Ζεύς, 
<h.hom. 2.4> νόσφιν Δήμητρος χρυσαόρου, ἀγλαοκάρπου, 
<h.hom. 2.5> παίζουσαν κούρῃσι σὺν Ὠκεανοῦ βαθυκόλποις 
<h.hom. 2.6> ἄνθεά τʼ αἰνυμένην, ῥόδα καὶ κρόκον ἠδʼ ἴα καλὰ 
<h.hom. 2.7> λειμῶνʼ ἂμ μαλακὸν καὶ ἀγαλλίδας ἠδʼ ὑάκινθον 
<h.hom. 2.8> νάρκισσόν θʼ, ὃν φῦσε δόλον καλυκώπιδι κούρῃ 
<h.hom. 2.9> Γαῖα Διὸς βουλῇσι χαριζομένη Πολυδέκτῃ, 
<h.hom. 2.10> θαυμαστὸν γανόωντα· σέβας τό γε πᾶσιν ἰδέσθαι 
<h.hom. 2.11> ἀθανάτοις τε θεοῖς ἠδὲ θνητοῖς ἀνθρώποις· 
<h.hom. 2.12> τοῦ καὶ ἀπὸ ῥίζης ἑκατὸν κάρα ἐξεπεφύκει· 
<h.hom. 2.13> κὦζʼ ἥδιστʼ ὀδμή, πᾶς τʼ οὐρανὸς εὐρὺς ὕπερθεν 
<h.hom. 2.14> γαῖά τε πᾶσʼ ἐγελάσσε καὶ ἁλμυρὸν οἶδμα θαλάσσης. 
<h.hom. 2.15> ἣ δʼ ἄρα θαμβήσασʼ ὠρέξατο χερσὶν ἅμʼ ἄμφω 
<h.hom. 2.16> καλὸν ἄθυρμα λαβεῖν· χάνε δὲ χθὼν εὐρυάγυια 
<h.hom. 2.17> Νύσιον ἂμ πεδίον, τῇ ὄρουσεν ἄναξ Πολυδέγμων 
<h.hom. 2.18> ἵπποις ἀθανάτοισι, Κρόνου πολυώνυμος υἱός. 
<h.hom. 2.19> ἁρπάξας δʼ ἀέκουσαν ἐπὶ χρυσέοισιν ὄχοισιν 
<h.hom. 2.20> ἦγʼ ὀλοφυρομένην· ἰάχησε δʼ ἄρʼ ὄρθια φωνῇ, 
<h.hom. 2.21> κεκλομένη πατέρα Κρονίδην ὕπατον καὶ ἄριστον. 
<h.hom. 2.22> οὐδέ τις ἀθανάτων οὐδὲ θνητῶν ἀνθρώπων 
<h.hom. 2.23> ἤκουσεν φωνῆς, οὐδʼ ἀγλαόκαρποι ἐλαῖαι† 
<h.hom. 2.24> εἰ μὴ Περσαίου θυγάτηρ ἀταλὰ φρονέουσα 
<h.hom. 2.25> ἄιεν ἐξ ἄντρου, Ἑκάτη λιπαροκρήδεμνος, 
<h.hom. 2.26> Ἠέλιός τε ἄναξ, Ὑπερίονος ἀγλαὸς υἱός, 
<h.hom. 2.27> κούρης κεκλομένης πατέρα Κρονίδην· ὃ δὲ νόσφιν 
<h.hom. 2.28> ἧστο θεῶν ἀπάνευθε πολυλλίστῳ ἐνὶ νηῷ, 
<h.hom. 2.29> δέγμενος ἱερὰ καλὰ παρὰ θνητῶν ἀνθρώπων. 
<h.hom. 2.30> τὴν δʼ ἀεκαζομένην ἦγεν Διὸς ἐννεσίῃσι 
<h.hom. 2.31> πατροκασίγνητος, Πολυσημάντωρ Πολυδέγμων, 
<h.hom. 2.32> ἵπποις ἀθανάτοισι, Κρόνου πολυώνυμος υἱός. 
<h.hom. 2.33> ὄφρα μὲν οὖν γαῖάν τε καὶ οὐρανὸν ἀστερόεντα 
<h.hom. 2.34> λεῦσσε θεὰ καὶ πόντον ἀγάρροον ἰχθυόεντα 
<h.hom. 2.35> αὐγάς τʼ ἠελίου, ἔτι δʼ ἤλπετο μητέρα κεδνὴν 
<h.hom. 2.36> ὄψεσθαι καὶ φῦλα θεῶν αἰειγενετάων, 
<h.hom. 2.37> τόφρα οἱ ἐλπὶς ἔθελγε μέγαν νόον ἀχνυμένης περ· 
<h.hom. 2.38> ἤχησαν δʼ ὀρέων κορυφαὶ καὶ βένθεα πόντου 
<h.hom. 2.39> φωνῇ ὑπʼ ἀθανάτῃ· τῆς δʼ ἔκλυε πότνια μήτηρ. 
<h.hom. 2.40> ὀξὺ δέ μιν κραδίην ἄχος ἔλλαβεν, ἀμφὶ δὲ χαίταις 
<h.hom. 2.41> ἀμβροσίαις κρήδεμνα δαΐζετο χερσὶ φίλῃσι, 
<h.hom. 2.42> κυάνεον δὲ κάλυμμα κατʼ ἀμφοτέρων βάλετʼ ὤμων, 
<h.hom. 2.43> σεύατο δʼ ὥστʼ οἰωνός, ἐπὶ τραφερήν τε καὶ ὑγρὴν 
<h.hom. 2.44> μαιομένη· τῇ δʼ οὔτις ἐτήτυμα μυθήσασθαι 
<h.hom. 2.45> ἤθελεν οὔτε θεῶν οὔτε θνητῶν ἀνθρώπων, 
<h.hom. 2.46> οὔτʼ οἰωνῶν τις τῇ ἐτήτυμος ἄγγελος ἦλθεν. 
<h.hom. 2.47> ἐννῆμαρ μὲν ἔπειτα κατὰ χθόνα πότνια Δηὼ 
<h.hom. 2.48> στρωφᾶτʼ αἰθομένας δαΐδας μετὰ χερσὶν ἔχουσα, 
<h.hom. 2.49> οὐδέ ποτʼ ἀμβροσίης καὶ νέκταρος ἡδυπότοιο 
<h.hom. 2.50> πάσσατʼ ἀκηχεμένη, οὐδὲ χρόα βάλλετο λουτροῖς. 
<h.hom. 2.51> ἀλλʼ ὅτε δὴ δεκάτη οἱ ἐπήλυθε φαινολὶς ἠώς, 
<h.hom. 2.52> ἤντετό οἱ Ἑκάτη, σέλας ἐν χείρεσσιν ἔχουσα 
<h.hom. 2.53> καί ῥά οἱ ἀγγελέουσα ἔπος φάτο φώνησέν τε· 
<h.hom. 2.54> πότνια Δημήτηρ, ὡρηφόρε, ἀγλαόδωρε, 
<h.hom. 2.55> τίς θεῶν οὐρανίων ἠὲ θνητῶν ἀνθρώπων 
<h.hom. 2.56> ἥρπασε Περσεφόνην καὶ σὸν φίλον ἤκαχε θυμόν; 
<h.hom. 2.57> φωνῆς γὰρ ἤκουσʼ, ἀτὰρ οὐκ ἴδον ὀφθαλμοῖσιν, 
<h.hom. 2.58> ὅστις ἔην· σοὶ δʼ ὦκα λέγω νημερτέα πάντα.
<h.hom. 2.59> ὣς ἄρʼ ἔφη Ἑκάτη· τὴν δʼ οὐκ ἠμείβετο μύθῳ 
<h.hom. 2.60> Ῥείης ἠυκόμου θυγάτηρ, ἀλλʼ ὦκα σὺν αὐτῇ 
<h.hom. 2.61> ἤιξʼ αἰθομένας δαΐδας μετὰ χερσὶν ἔχουσα. 
<h.hom. 2.62> Ἠέλιον δʼ ἵκοντο, θεῶν σκοπὸν ἠδὲ καὶ ἀνδρῶν, 
<h.hom. 2.63> στὰν δʼ ἵππων προπάροιθε καὶ εἴρετο δῖα θεάων· 
<h.hom. 2.64> ἠέλιʼ, αἴδεσσαί με θεὰν σύ περ, εἴ ποτε δή σευ 
<h.hom. 2.65> ἢ ἔπει ἢ ἔργῳ κραδίην καὶ θυμὸν ἴηνα· 
<h.hom. 2.66> κούρην τὴν ἔτεκον, γλυκερὸν θάλος, εἴδεϊ κυδρήν, 
<h.hom. 2.67> τῆς ἀδινὴν ὄπʼ ἄκουσα διʼ αἰθέρος ἀτρυγέτοιο 
<h.hom. 2.68> ὥστε βιαζομένης, ἀτὰρ οὐκ ἴδον ὀφθαλμοῖσιν. 
<h.hom. 2.69> ἀλλά, σὺ γὰρ δὴ πᾶσαν ἐπὶ χθόνα καὶ κατὰ πόντον 
<h.hom. 2.70> αἰθέρος ἐκ δίης καταδέρκεαι ἀκτίνεσσι, 
<h.hom. 2.71> νημερτέως μοι ἔνισπε φίλον τέκος, εἴ που ὄπωπας, 
<h.hom. 2.72> ὅστις νόσφιν ἐμεῖο λαβὼν ἀέκουσαν ἀνάγκῃ 
<h.hom. 2.73> οἴχεται ἠὲ θεῶν ἢ καὶ θνητῶν ἀνθρώπων.
<h.hom. 2.74> ὣς φάτο· τὴν δʼ Ὑπεριονίδης ἠμείβετο μύθῳ· 
<h.hom. 2.75> Ῥείης ἠυκόμου θύγατερ, Δήμητερ ἄνασσα, 
<h.hom. 2.76> εἰδήσεις· δὴ γὰρ μέγα σʼ ἅζομαι ἠδʼ ἐλεαίρω 
<h.hom. 2.77> ἀχνυμένην περὶ παιδὶ τανυσφύρῳ· οὐδέ τις ἄλλος 
<h.hom. 2.78> αἴτιος ἀθανάτων, εἰ μὴ νεφεληγερέτα Ζεύς, 
<h.hom. 2.79> ὅς μιν ἔδωκʼ Ἀίδῃ θαλερὴν κεκλῆσθαι ἄκοιτιν 
<h.hom. 2.80> αὐτοκασιγνήτῳ· ὃ δʼ ὑπὸ ζόφον ἠερόεντα 
<h.hom. 2.81> ἁρπάξας ἵπποισιν ἄγεν μεγάλα ἰάχουσαν. 
<h.hom. 2.82> ἀλλά, θεά, κατάπαυε μέγαν γόον· οὐδέ τί σε χρὴ 
<h.hom. 2.83> μὰψ αὔτως ἄπλητον ἔχειν χόλον· οὔ τοι ἀεικὴς 
<h.hom. 2.84> γαμβρὸς ἐν ἀθανάτοις Πολυσημάντωρ Ἀιδωνεύς, 
<h.hom. 2.85> αὐτοκασίγνητος καὶ ὁμόσπορος· ἀμφὶ δὲ τιμὴν 
<h.hom. 2.86> ἔλλαχεν ὡς τὰ πρῶτα διάτριχα δασμὸς ἐτύχθη, 
<h.hom. 2.87> τοῖς μεταναιετάειν, τῶν ἔλλαχε κοίρανος εἶναι.
<h.hom. 2.88> ὣς εἰπὼν ἵπποισιν ἐκέκλετο· τοὶ δʼ ὑπʼ ὀμοκλῆς 
<h.hom. 2.89> ῥίμφα φέρον θοὸν ἅρμα τανύπτεροι ὥστʼ οἰωνοί. 
<h.hom. 2.90> Τὴν δʼ ἄχος αἰνότερον καὶ κύντερον ἵκετο θυμόν· 
<h.hom. 2.91> χωσαμένη δὴ ἔπειτα κελαινεφέι Κρονίωνι 
<h.hom. 2.92> νοσφισθεῖσα θεῶν ἀγορὴν καὶ μακρὸν Ὄλυμπον 
<h.hom. 2.93> ᾤχετʼ ἐπʼ ἀνθρώπων πόλιας καὶ πίονα ἔργα 
<h.hom. 2.94> εἶδος ἀμαλδύνουσα πολὺν χρόνον· οὐδέ τις ἀνδρῶν 
<h.hom. 2.95> εἰσορόων γίγνωσκε βαθυζώνων τε γυναικῶν, 
<h.hom. 2.96> πρίν γʼ ὅτε δὴ Κελεοῖο δαΐφρονος ἵκετο δῶμα, 
<h.hom. 2.97> ὃς τότʼ Ἐλευσῖνος θυοέσσης κοίρανος ἦεν. 
<h.hom. 2.98> ἕζετο δʼ ἐγγὺς ὁδοῖο φίλον τετιημένη ἦτορ, 
<h.hom. 2.99> Παρθενίῳ φρέατι, ὅθεν ὑδρεύοντο πολῖται, 
<h.hom. 2.100> ἐν σκιῇ, αὐτὰρ ὕπερθε πεφύκει θάμνος ἐλαίης, 
<h.hom. 2.101> γρηὶ παλαιγενέι ἐναλίγκιος, ἥτε τόκοιο 
<h.hom. 2.102> εἴργηται δώρων τε φιλοστεφάνου Ἀφροδίτης, 
<h.hom. 2.103> οἷαί τε τροφοί εἰσι θεμιστοπόλων βασιλήων 
<h.hom. 2.104> παίδων καὶ ταμίαι κατὰ δώματα ἠχήεντα. 
<h.hom. 2.105> τὴν δὲ ἴδον Κελεοῖο Ἐλευσινίδαο θύγατρες 
<h.hom. 2.106> ἐρχόμεναι μεθʼ ὕδωρ εὐήρυτον, ὄφρα φέροιεν 
<h.hom. 2.107> κάλπισι χαλκείῃσι φίλα πρὸς δώματα πατρός, 
<h.hom. 2.108> τέσσαρες, ὥστε θεαί, κουρήιον ἄνθος ἔχουσαι, 
<h.hom. 2.109> Καλλιδίκη καὶ Κλεισιδίκη Δημώ τʼ ἐρόεσσα 
<h.hom. 2.110> Καλλιθόη θʼ, ἣ τῶν προγενεστάτη ἦεν ἁπασῶν· 
<h.hom. 2.111> οὐδʼ ἔγνον· χαλεποὶ δὲ θεοὶ θνητοῖσιν ὁρᾶσθαι. 
<h.hom. 2.112> ἀγχοῦ δʼ ἱστάμεναι ἔπεα πτερόεντα προσηύδων· 
<h.hom. 2.113> τίς πόθεν ἐσσί, γρῆυ, παλαιγενέων ἀνθρώπων; 
<h.hom. 2.114> τίπτε δὲ νόσφι πόληος ἀπέστιχες, οὐδὲ δόμοισι 
<h.hom. 2.115> πίλνασαι; ἔνθα γυναῖκες ἀνὰ μέγαρα σκιόεντα 
<h.hom. 2.116> τηλίκαι, ὡς σύ περ ὧδε καὶ ὁπλότεραι γεγάασιν, 
<h.hom. 2.117> αἵ κέ σε φίλωνται ἠμὲν ἔπει ἠδὲ καὶ ἔργῳ.
<h.hom. 2.118> ὣς ἔφαν· ἣ δʼ ἐπέεσσιν ἀμείβετο πότνα θεάων· 
<h.hom. 2.119> τέκνα φίλʼ, αἵ τινές ἐστε γυναικῶν θηλυτεράων, 
<h.hom. 2.120> χαίρετʼ· ἐγὼ δʼ ὑμῖν μυθήσομαι· οὔ τοι ἀεικὲς 
<h.hom. 2.121> ὑμῖν εἰρομένῃσιν ἀληθέα μυθήσασθαι. 
<h.hom. 2.122> Δωσὼ ἐμοί γʼ ὄνομʼ ἐστί· τὸ γὰρ θέτο πότνια μήτηρ. 
<h.hom. 2.123> νῦν αὖτε Κρήτηθεν ἐπʼ εὐρέα νῶτα θαλάσσης 
<h.hom. 2.124> ἤλυθον οὐκ ἐθέλουσα, βίῃ δʼ ἀέκουσαν ἀνάγκῃ 
<h.hom. 2.125> ἄνδρες ληιστῆρες ἀπήγαγον. οἳ μὲν ἔπειτα 
<h.hom. 2.126> νηὶ θοῇ Θόρικόνδε κατέσχεθον, ἔνθα γυναῖκες 
<h.hom. 2.127> ἠπείρου ἐπέβησαν ἀολλέες ἠδὲ καὶ αὐτοί, 
<h.hom. 2.128> δεῖπνόν τʼ ἐπηρτύνοντο παρὰ πρυμνήσια νηός· 
<h.hom. 2.129> ἀλλʼ ἐμοὶ οὐ δόρποιο μελίφρονος ἤρατο θυμός· 
<h.hom. 2.130> λάθρη δʼ ὁρμηθεῖσα διʼ ἠπείροιο μελαίνης 
<h.hom. 2.131> φεῦγον ὑπερφιάλους σημάντορας, ὄφρα κε μή με 
<h.hom. 2.132> ἀπριάτην περάσαντες ἐμῆς ἀποναίατο τιμῆς. 
<h.hom. 2.133> οὕτω δεῦρʼ ἱκόμην ἀλαλημένη, οὐδέ τι οἶδα, 
<h.hom. 2.134> ἥ τις δὴ γαῖʼ ἐστι καὶ οἵ τινες ἐγγεγάασιν. 
<h.hom. 2.135> ἀλλʼ ὑμῖν μὲν πάντες Ὀλύμπια δώματʼ ἔχοντες 
<h.hom. 2.136> δοῖεν κουριδίους ἄνδρας, καὶ τέκνα τεκέσθαι, 
<h.hom. 2.137> ὡς ἐθέλουσι τοκῆες· ἐμὲ δʼ αὖτʼ οἰκτείρατε, κοῦραι. 
<h.hom. 2.137a >τοῦτο δέ μοι σαφέως ὑποθήκατε, ὄφρα πύθωμαι,
<h.hom. 2.138> προφρονέως, φίλα τέκνα, τέων πρὸς δώμαθʼ ἵκωμαι 
<h.hom. 2.139> ἀνέρος ἠδὲ γυναικός, ἵνα σφίσιν ἐργάζωμαι 
<h.hom. 2.140> πρόφρων, οἷα γυναικὸς ἀφήλικος ἔργα τέτυκται· 
<h.hom. 2.141> καὶ κεν παῖδα νεογνὸν ἐν ἀγκοίνῃσιν ἔχουσα 
<h.hom. 2.142> καλὰ τιθηνοίμην καὶ δώματα τηρήσαιμι 
<h.hom. 2.143> καί κε λέχος στορέσαιμι μυχῷ θαλάμων εὐπήκτων 
<h.hom. 2.144> δεσπόσυνον καί κʼ ἔργα διδασκήσαιμι γυναῖκας. 
<h.hom. 2.145> φῆ ῥα θεά· τὴν δʼ αὐτίκʼ ἀμείβετο παρθένος ἀδμής, 
<h.hom. 2.146> Καλλιδίκη, Κελεοῖο θυγατρῶν εἶδος ἀρίστη·
<h.hom. 2.147> μαῖα, θεῶν μὲν δῶρα καὶ ἀχνύμενοί περ ἀνάγκῃ 
<h.hom. 2.148> τέτλαμεν ἄνθρωποι· δὴ γὰρ πολὺ φέρτεροί εἰσι. 
<h.hom. 2.149> ταῦτα δέ τοι σαφέως ὑποθήσομαι ἠδʼ ὀνομήνω 
<h.hom. 2.150> ἀνέρας οἷσιν ἔπεστι μέγα κράτος ἐνθάδε τιμῆς 
<h.hom. 2.151> δήμου τε προὔχουσιν ἰδὲ κρήδεμνα πόληος 
<h.hom. 2.152> εἰρύαται βουλῇσι καὶ ἰθείῃσι δίκῃσιν· 
<h.hom. 2.153> ἠμὲν Τριπτολέμου πυκιμήδεος ἠδὲ Διόκλου 
<h.hom. 2.154> ἠδὲ Πολυξείνου καὶ ἀμύμονος Εὐμόλποιο 
<h.hom. 2.155> καὶ Δολίχου καὶ πατρὸς ἀγήνορος ἡμετέροιο, 
<h.hom. 2.156> τῶν πάντων ἄλοχοι κατὰ δώματα πορσαίνουσι· 
<h.hom. 2.157> τάων οὐκ ἄν τίς σε κατὰ πρώτιστον ὀπωπὴν 
<h.hom. 2.158> εἶδος ἀτιμήσασα δόμων ἀπονοσφίσσειεν, 
<h.hom. 2.159> ἀλλά σε δέξονται· δὴ γὰρ θεοείκελός ἐσσι. 
<h.hom. 2.160> εἰ δʼ ἐθέλεις, ἐπίμεινον, ἵνα πρὸς δώματα πατρὸς 
<h.hom. 2.161> ἔλθωμεν καὶ μητρὶ βαθυζώνῳ Μετανείρῃ 
<h.hom. 2.162> εἴπωμεν τάδε πάντα διαμπερές, αἴ κέ σʼ ἀνώγῃ 
<h.hom. 2.163> ἡμέτερόνδʼ ἰέναι μηδʼ ἄλλων δώματʼ ἐρευνᾶν. 
<h.hom. 2.164> τηλύγετος δέ οἱ υἱὸς ἐνὶ μεγάρῳ εὐπήκτῳ 
<h.hom. 2.165> ὀψίγονος τρέφεται, πολυεύχετος ἀσπάσιός τε. 
<h.hom. 2.166> εἰ τόν γʼ ἐκθρέψαιο καὶ ἥβης μέτρον ἵκοιτο, 
<h.hom. 2.167> ῥεῖά κέ τίς σε ἰδοῦσα γυναικῶν θηλυτεράων 
<h.hom. 2.168> ζηλώσαι· τόσα κέν τοι ἀπὸ θρεπτήρια δοίη. 
<h.hom. 2.169> ὣς ἔφαθʼ· ἣ δʼ ἐπένευσε καρήατι· ταὶ δὲ φαεινὰ 
<h.hom. 2.170> πλησάμεναι ὕδατος φέρον ἄγγεα κυδιάουσαι. 
<h.hom. 2.171> ῥίμφα δὲ πατρὸς ἵκοντο μέγαν δόμον, ὦκα δὲ μητρὶ 
<h.hom. 2.172> ἔννεπον, ὡς εἶδόν τε καὶ ἔκλυον. ἣ δὲ μάλʼ ὦκα 
<h.hom. 2.173> ἐλθούσας ἐκέλευε καλεῖν ἐπʼ ἀπείρονι μισθῷ. 
<h.hom. 2.174> αἳ δʼ ὥστʼ ἢ ἔλαφοι ἢ πόρτιες εἴαρος ὥρῃ 
<h.hom. 2.175> ἅλλοντʼ ἂν λειμῶνα κορεσσάμεναι φρένα φορβῇ, 
<h.hom. 2.176> ὣς αἳ ἐπισχόμεναι ἑανῶν πτύχας ἱμεροέντων 
<h.hom. 2.177> ἤιξαν κοίλην κατʼ ἀμαξιτόν· ἀμφὶ δὲ χαῖται 
<h.hom. 2.178> ὤμοις ἀίσσοντο κροκηίῳ ἄνθει ὁμοῖαι. 
<h.hom. 2.179> τέτμον δʼ ἐγγὺς ὁδοῦ κυδρὴν θεόν, ἔνθα πάρος περ 
<h.hom. 2.180> κάλλιπον· αὐτὰρ ἔπειτα φίλου πρὸς δώματα πατρὸς 
<h.hom. 2.181> ἡγεῦνθʼ· ἣ δʼ ἄρʼ ὄπισθε φίλον τετιημένη ἦτορ 
<h.hom. 2.182> στεῖχε κατὰ κρῆθεν κεκαλυμμένη· ἀμφὶ δὲ πέπλος 
<h.hom. 2.183> κυάνεος ῥαδινοῖσι θεᾶς ἐλελίζετο ποσσίν.
<h.hom. 2.184> αἶψα δὲ δώμαθʼ ἵκοντο διοτρεφέος Κελεοῖο, 
<h.hom. 2.185> βὰν δὲ διʼ αἰθούσης, ἔνθα σφίσι πότνια μήτηρ 
<h.hom. 2.186> ἧστο παρὰ σταθμὸν τέγεος πύκα ποιητοῖο 
<h.hom. 2.187> παῖδʼ ὑπὸ κόλπῳ ἔχουσα, νέον θάλος· αἳ δὲ πὰρ αὐτὴν 
<h.hom. 2.188> ἔδραμον· ἣ δʼ ἄρʼ ἐπʼ οὐδὸν ἔβη ποσὶ καὶ ῥα μελάθρου 
<h.hom. 2.189> κῦρε κάρη, πλῆσεν δὲ θύρας σέλαος θείοιο. 
<h.hom. 2.190> τὴν δʼ αἰδώς τε σέβας τε ἰδὲ χλωρὸν δέος εἷλεν· 
<h.hom. 2.191> εἶξε δέ οἱ κλισμοῖο καὶ ἑδριάασθαι ἄνωγεν. 
<h.hom. 2.192> ἀλλʼ οὐ Δημήτηρ ὡρηφόρος, ἀγλαόδωρος, 
<h.hom. 2.193> ἤθελεν ἑδριάασθαι ἐπὶ κλισμοῖο φαεινοῦ, 
<h.hom. 2.194> ἀλλʼ ἀκέουσʼ ἀνέμιμνε κατʼ ὄμματα καλὰ βαλοῦσα, 
<h.hom. 2.195> πρίν γʼ ὅτε δή οἱ ἔθηκεν Ἰάμβη κέδνʼ εἰδυῖα 
<h.hom. 2.196> πηκτὸν ἕδος, καθύπερθε δʼ ἐπʼ ἀργύφεον βάλε κῶας. 
<h.hom. 2.197> ἔνθα καθεζομένη προκατέσχετο χερσὶ καλύπτρην· 
<h.hom. 2.198> δηρὸν δʼ ἄφθογγος τετιημένη ἧστʼ ἐπὶ δίφρου, 
<h.hom. 2.199> οὐδέ τινʼ οὔτʼ ἔπεϊ προσπτύσσετο οὔτε τι ἔργῳ, 
<h.hom. 2.200> ἀλλʼ ἀγέλαστος, ἄπαστος ἐδητύος ἠδὲ ποτῆτος 
<h.hom. 2.201> ἧστο πόθῳ μινύθουσα βαθυζώνοιο θυγατρός, 
<h.hom. 2.202> πρίν γʼ ὅτε δὴ χλεύῃς μιν Ἰάμβη κέδνʼ εἰδυῖα 
<h.hom. 2.203> πολλὰ παρασκώπτουσʼ ἐτρέψατο πότνιαν ἁγνήν, 
<h.hom. 2.204> μειδῆσαι γελάσαι τε καὶ ἵλαον σχεῖν θυμόν· 
<h.hom. 2.205> ἣ δή οἱ καὶ ἔπειτα μεθύστερον εὔαδεν ὀργαῖς. 
<h.hom. 2.206> τῇ δὲ δέπας Μετάνειρα δίδου μελιηδέος οἴνου 
<h.hom. 2.207> πλήσασʼ· ἣ δʼ ἀνένευσʼ· οὐ γὰρ θεμιτόν οἱ ἔφασκε 
<h.hom. 2.208> πίνειν οἶνον ἐρυθρόν· ἄνωγε δʼ ἄρʼ ἄλφι καὶ ὕδωρ 
<h.hom. 2.209> δοῦναι μίξασαν πιέμεν γλήχωνι τερείνῃ. 
<h.hom. 2.210> ἣ δὲ κυκεῶ τεύξασα θεᾷ πόρεν, ὡς ἐκέλευε· 
<h.hom. 2.211> δεξαμένη δʼ ὁσίης ἕνεκεν πολυπότνια Δηώ 
<h.hom. 2.212> τῇσι δὲ μύθων ἦρχεν ἐύζωνος Μετάνειρα·
<h.hom. 2.213> χαῖρε, γύναι, ἐπεὶ οὔ σε κακῶν ἄπʼ ἔολπα τοκήων 
<h.hom. 2.214> ἔμμεναι, ἀλλʼ ἀγαθῶν· ἐπί τοι πρέπει ὄμμασιν αἰδὼς 
<h.hom. 2.215> καὶ χάρις, ὡς εἴ πέρ τε θεμιστοπόλων βασιλήων. 
<h.hom. 2.216> ἀλλὰ θεῶν μὲν δῶρα καὶ ἀχνύμενοί περ ἀνάγκῃ 
<h.hom. 2.217> τέτλαμεν ἄνθρωποι· ἐπὶ γὰρ ζυγὸς αὐχένι κεῖται. 
<h.hom. 2.218> νῦν δʼ, ἐπεὶ ἵκεο δεῦρο, παρέσσεται ὅσσα τʼ ἐμοί περ. 
<h.hom. 2.219> παῖδα δέ μοι τρέφε τόνδε, τὸν ὀψίγονον καὶ ἄελπτον 
<h.hom. 2.220> ὤπασαν ἀθάνατοι, πολυάρητος δέ μοί ἐστιν. 
<h.hom. 2.221> εἰ τόν γε θρέψαιο καὶ ἥβης μέτρον ἵκοιτο, 
<h.hom. 2.222> ῥεῖά κέ τίς σε ἰδοῦσα γυναικῶν θηλυτεράων 
<h.hom. 2.223> ζηλώσαι· τόσα κέν τοι ἀπὸ θρεπτήρια δοίην. 
<h.hom. 2.224> τὴν δʼ αὖτε προσέειπεν ἐυστέφανος Δημήτηρ·
<h.hom. 2.225> καὶ σύ, γύναι, μάλα χαῖρε, θεοὶ δέ τοι ἐσθλὰ πόροιεν· 
<h.hom. 2.226> παῖδα δέ τοι πρόφρων ὑποδέξομαι, ὥς με κελεύεις, 
<h.hom. 2.227> θρέψω κοὔ μιν, ἔολπα, κακοφραδίῃσι τιθήνης 
<h.hom. 2.228> οὔτʼ ἄρʼ ἐπηλυσίη δηλήσεται οὔθʼ ὑποτάμνον· 
<h.hom. 2.229> οἶδα γὰρ ἀντίτομον μέγα φέρτερον ὑλοτόμοιο, 
<h.hom. 2.230> οἶδα δʼ ἐπηλυσίης πολυπήμονος ἐσθλὸν ἐρυσμόν.
<h.hom. 2.231> ὣς ἄρα φωνήσασα θυώδεϊ δέξατο κόλπῳ 
<h.hom. 2.232> χείρεσσʼ ἀθανάτῃσι· γεγήθει δὲ φρένα μήτηρ. 
<h.hom. 2.233> ὣς ἣ μὲν Κελεοῖο δαΐφρονος ἀγλαὸν υἱὸν 
<h.hom. 2.234> Δημοφόωνθʼ, ὃν ἔτικτεν ἐύζωνος Μετάνειρα, 
<h.hom. 2.235> ἔτρεφεν ἐν μεγάροις· ὃ δʼ ἀέξετο δαίμονι ἶσος, 
<h.hom. 2.236> οὔτʼ οὖν σῖτον ἔδων, οὐ θησάμενος γάλα μητρὸς 
<h.hom. 2.236a >ἠματίη μὲν γὰρ καλλιστέφανος Δημήτηρ 
<h.hom. 2.237> χρίεσκʼ ἀμβροσίῃ ὡσεὶ θεοῦ ἐκγεγαῶτα 
<h.hom. 2.238> ἡδὺ καταπνείουσα καὶ ἐν κόλποισιν ἔχουσα· 
<h.hom. 2.239> νύκτας δὲ κρύπτεσκε πυρὸς μένει ἠύτε δαλὸν 
<h.hom. 2.240> λάθρα φίλων γονέων· τοῖς δὲ μέγα θαῦμʼ ἐτέτυκτο, 
<h.hom. 2.241> ὡς προθαλὴς τελέθεσκε· θεοῖσι γὰρ ἄντα ἐῴκει. 
<h.hom. 2.242> καί κέν μιν ποίησεν ἀγήρων τʼ ἀθάνατόν τε, 
<h.hom. 2.243> εἰ μὴ ἄρʼ ἀφραδίῃσιν ἐύζωνος Μετάνειρα 
<h.hom. 2.244> νύκτʼ ἐπιτηρήσασα θυώδεος ἐκ θαλάμοιο 
<h.hom. 2.245> σκέψατο· κώκυσεν δὲ καὶ ἄμφω πλήξατο μηρὼ 
<h.hom. 2.246> δείσασʼ ᾧ περὶ παιδὶ καὶ ἀάσθη μέγα θυμῷ 
<h.hom. 2.247> καί ῥʼ ὀλοφυρομένη ἔπεα πτερόεντα προσηύδα·
<h.hom. 2.248> τέκνον Δημοφόων, ξείνη σε πυρὶ ἔνι πολλῷ 
<h.hom. 2.249> κρύπτει, ἐμοὶ δὲ γόον καὶ κήδεα λυγρὰ τίθησιν.
<h.hom. 2.250> ὣς φάτʼ ὀδυρομένη· τῆς δʼ ἄιε δῖα θεάων. 
<h.hom. 2.251> τῇ δὲ χολωσαμένη καλλιστέφανος Δημήτηρ 
<h.hom. 2.252> παῖδα φίλον, τὸν ἄελπτον ἐνὶ μεγάροισιν ἔτικτε, 
<h.hom. 2.253> χείρεσσʼ ἀθανάτῃσιν ἀπὸ ἕθεν ἧκε πέδονδε, 
<h.hom. 2.254> ἐξανελοῦσα πυρός, θυμῷ κοτέσασα μάλʼ αἰνῶς, 
<h.hom. 2.255> καί ῥʼ ἄμυδις προσέειπεν ἐύζωνον Μετάνειραν· 
<h.hom. 2.256> νήιδες ἄνθρωποι καὶ ἀφράδμονες οὔτʼ ἀγαθοῖο 
<h.hom. 2.257> αἶσαν ἐπερχομένου προγνώμεναι οὔτε κακοῖο· 
<h.hom. 2.258> καὶ σὺ γὰρ ἀφραδίῃσι τεῇς νήκεστον ἀάσθης. 
<h.hom. 2.259> ἴστω γὰρ θεῶν ὅρκος, ἀμείλικτον Στυγὸς ὕδωρ, 
<h.hom. 2.260> ἀθάνατόν κέν τοι καὶ ἀγήραον ἤματα πάντα 
<h.hom. 2.261> παῖδα φίλον ποίησα καὶ ἄφθιτον ὤπασα τιμήν· 
<h.hom. 2.262> νῦν δʼ οὐκ ἔσθʼ ὥς κεν θάνατον καὶ κῆρας ἀλύξαι· 
<h.hom. 2.263> τιμὴ δʼ ἄφθιτος αἰὲν ἐπέσσεται, οὕνεκα γούνων 
<h.hom. 2.264> ἡμετέρων ἐπέβη καὶ ἐν ἀγκοίνῃσιν ἴαυσεν. 
<h.hom. 2.265> ὥρῃσιν δʼ ἄρα τῷ γε περιπλομένων ἐνιαυτῶν 
<h.hom. 2.266> παῖδες Ἐλευσινίων πόλεμον καὶ φύλοπιν αἰνὴν 
<h.hom. 2.267> αἰὲν ἐν ἀλλήλοισιν συνάξουσʼ ἤματα πάντα. 
<h.hom. 2.268> εἰμὶ δὲ Δημήτηρ τιμάοχος, ἥτε μέγιστον 
<h.hom. 2.269> ἀθανάτοις θνητοῖς τʼ ὄνεαρ καὶ χάρμα τέτυκται. 
<h.hom. 2.270> ἀλλʼ ἄγε μοι νηόν τε μέγαν καὶ βωμὸν ὑπʼ αὐτῷ 
<h.hom. 2.271> τευχόντων πᾶς δῆμος ὑπαὶ πόλιν αἰπύ τε τεῖχος 
<h.hom. 2.272> Καλλιχόρου καθύπερθεν ἐπὶ προὔχοντι κολωνῷ. 
<h.hom. 2.273> ὄργια δʼ αὐτὴ ἐγὼν ὑποθήσομαι, ὡς ἂν ἔπειτα 
<h.hom. 2.274> εὐαγέως ἔρδοντες ἐμὸν νόον ἱλάσκοισθε.
<h.hom. 2.275> ὣς εἰποῦσα θεὰ μέγεθος καὶ εἶδος ἄμειψε 
<h.hom. 2.276> γῆρας ἀπωσαμένη· περί τʼ ἀμφί τε κάλλος ἄητο· 
<h.hom. 2.277> ὀδμὴ δʼ ἱμερόεσσα θυηέντων ἀπὸ πέπλων 
<h.hom. 2.278> σκίδνατο, τῆλε δὲ φέγγος ἀπὸ χροὸς ἀθανάτοιο 
<h.hom. 2.279> λάμπε θεᾶς, ξανθαὶ δὲ κόμαι κατενήνοθεν ὤμους, 
<h.hom. 2.280> αὐγῆς δʼ ἐπλήσθη πυκινὸς δόμος ἀστεροπῆς ὥς· 
<h.hom. 2.281> βῆ δὲ διὲκ μεγάρων·  τῆς δʼ αὐτίκα γούνατʼ ἔλυντο, 
<h.hom. 2.282> δηρὸν δʼ ἄφθογγος γένετο χρόνον, οὐδέ τι παιδὸς 
<h.hom. 2.283> μνήσατο τηλυγέτοιο ἀπὸ δαπέδου ἀνελέσθαι. 
<h.hom. 2.284> τοῦ δὲ κασίγνηται φωνὴν ἐσάκουσαν ἐλεινήν, 
<h.hom. 2.285> κὰδ δʼ ἄρʼ ἀπʼ εὐστρώτων λεχέων θόρον· ἣ μὲν ἔπειτα 
<h.hom. 2.286> παῖδʼ ἀνὰ χερσὶν ἑλοῦσα ἑῷ ἐγκάτθετο κόλπῳ· 
<h.hom. 2.287> ἣ δʼ ἄρα πῦρ ἀνέκαιʼ· ἣ δʼ ἔσσυτο πόσσʼ ἁπαλοῖσι 
<h.hom. 2.288> μητέρʼ ἀναστήσουσα θυώδεος ἐκ θαλάμοιο. 
<h.hom. 2.289> ἀγρόμεναι δέ μιν ἀμφὶς ἐλούεον ἀσπαίροντα 
<h.hom. 2.290> ἀμφαγαπαζόμεναι· τοῦ δʼ οὐ μειλίσσετο θυμός· 
<h.hom. 2.291> χειρότεραι γὰρ δή μιν ἔχον τροφοὶ ἠδὲ τιθῆναι.
<h.hom. 2.292> αἳ μὲν παννύχιαι κυδρὴν θεὸν ἱλάσκοντο 
<h.hom. 2.293> δείματι παλλόμεναι, ἅμα δʼ ἠοῖ φαινομένηφιν 
<h.hom. 2.294> εὐρυβίῃ Κελεῷ νημερτέα μυθήσαντο, 
<h.hom. 2.295> ὡς ἐπέτελλε θεά, καλλιστέφανος Δημήτηρ. 
<h.hom. 2.296> αὐτὰρ ὅ γʼ εἰς ἀγορὴν καλέσας πολυπείρονα λαὸν 
<h.hom. 2.297> ἤνωγʼ ἠυκόμῳ Δημήτερι πίονα νηὸν 
<h.hom. 2.298> ποιῆσαι καὶ βωμὸν ἐπὶ προὔχοντι κολωνῷ. 
<h.hom. 2.299> οἳ δὲ μάλʼ αἶψʼ ἐπίθοντο καὶ ἔκλυον αὐδήσαντος, 
<h.hom. 2.300> τεῦχον δʼ, ὡς ἐπέτελλʼ. ὃ δʼ ἀέξετο δαίμονι ἶσος. 
<h.hom. 2.301> αὐτὰρ ἐπεὶ τέλεσαν καὶ ἐρώησαν καμάτοιο, 
<h.hom. 2.302> βάν ῥʼ ἴμεν οἴκαδʼ ἕκαστος· ἀτὰρ ξανθὴ Δημήτηρ 
<h.hom. 2.303> ἔνθα καθεζομένη μακάρων ἀπὸ νόσφιν ἁπάντων 
<h.hom. 2.304> μίμνε πόθῳ μινύθουσα βαθυζώνοιο θυγατρός. 
<h.hom. 2.305> αἰνότατον δʼ ἐνιαυτὸν ἐπὶ χθόνα πουλυβότειραν 
<h.hom. 2.306> ποίησʼ ἀνθρώποις καὶ κύντατον· οὐδέ τι γαῖα 
<h.hom. 2.307> σπέρμʼ ἀνίει, κρύπτεν γὰρ ἐυστέφανος Δημήτηρ· 
<h.hom. 2.308> πολλὰ δὲ καμπύλʼ ἄροτρα μάτην βόες εἷλκον ἀρούραις· 
<h.hom. 2.309> πολλὸν δὲ κρῖ λευκὸν ἐτώσιον ἔμπεσε γαίῃ· 
<h.hom. 2.310> καί νύ κε πάμπαν ὄλεσσε γένος μερόπων ἀνθρώπων 
<h.hom. 2.311> λιμοῦ ὑπʼ ἀργαλέης, γεράων τʼ ἐρικυδέα τιμὴν 
<h.hom. 2.312> καὶ θυσιῶν ἤμερσεν Ὀλύμπια δώματʼ ἔχοντας, 
<h.hom. 2.313> εἰ μὴ Ζεὺς ἐνόησεν ἑῷ τʼ ἐφράσσατο θυμῷ. 
<h.hom. 2.314> Ἶριν δὲ πρῶτον χρυσόπτερον ὦρσε καλέσσαι 
<h.hom. 2.315> Δήμητρʼ ἠύκομον, πολυήρατον εἶδος ἔχουσαν. 
<h.hom. 2.316> ὣς ἔφαθʼ· ἣ δὲ Ζηνὶ κελαινεφέι Κρονίωνι 
<h.hom. 2.317> πείθετο καὶ τὸ μεσηγὺ διέδραμεν ὦκα πόδεσσιν. 
<h.hom. 2.318> ἵκετο δὲ πτολίεθρον Ἐλευσῖνος θυοέσσης, 
<h.hom. 2.319> εὗρεν δʼ ἐν νηῷ Δημήτερα κυανόπεπλον 
<h.hom. 2.320> καί μιν φωνήσασʼ ἔπεα πτερόεντα προσηύδα· 
<h.hom. 2.321> Δήμητερ, καλέει σε πατὴρ Ζεὺς ἄφθιτα εἰδὼς 
<h.hom. 2.322> ἐλθέμεναι μετὰ φῦλα θεῶν αἰειγενετάων. 
<h.hom. 2.323> ἄλλʼ ἴθι, μηδʼ ἀτέλεστον ἐμὸν ἔπος ἐκ Διὸς ἔστω. 
<h.hom. 2.324> ὣς φάτο λισσομένη· τῇ δʼ οὐκ ἐπεπείθετο θυμός. 
<h.hom. 2.325> αὖτις ἔπειτα πατὴρ μάκαρας θεοὺς αἰὲν ἐόντας 
<h.hom. 2.326> πάντας ἐπιπροΐαλλεν· ἀμοιβηδὶς δὲ κιόντες 
<h.hom. 2.327> κίκλησκον καὶ πολλὰ δίδον περικαλλέα δῶρα 
<h.hom. 2.328> τιμάς θʼ, †ἅς κʼ ἐθέλοιτο† μετʼ ἀθανάτοισιν ἑλέσθαι. 
<h.hom. 2.329> ἀλλʼ οὔτις πεῖσαι δύνατο φρένας οὐδὲ νόημα 
<h.hom. 2.330> θυμῷ χωομένης· στερεῶς δʼ ἠναίνετο μύθους. 
<h.hom. 2.331> οὐ μὲν γάρ ποτʼ ἔφασκε θυώδεος Οὐλύμποιο 
<h.hom. 2.332> πρίν γʼ ἐπιβήσεσθαι, οὐ πρὶν γῆς καρπὸν ἀνήσειν, 
<h.hom. 2.333> πρὶν ἴδοι ὀφθαλμοῖσιν ἑὴν εὐώπιδα κούρην. 
<h.hom. 2.334> αὐτὰρ ἐπεὶ τό γʼ ἄκουσε βαρύκτυπος εὐρύοπα Ζεύς, 
<h.hom. 2.335> εἰς Ἔρεβος πέμψε χρυσόρραπιν Ἀργειφόντην, 
<h.hom. 2.336> ὄφρʼ Ἀίδην μαλακοῖσι παραιφάμενος ἐπέεσσιν 
<h.hom. 2.337> ἁγνὴν Περσεφόνειαν ὑπὸ ζόφου ἠερόεντος 
<h.hom. 2.338> ἐς φάος ἐξαγάγοι μετὰ δαίμονας, ὄφρα ἑ μήτηρ 
<h.hom. 2.339> ὀφθαλμοῖσιν ἰδοῦσα μεταλήξειε χόλοιο. 
<h.hom. 2.340> Ἑρμῆς δʼ οὐκ ἀπίθησεν, ἄφαρ δʼ ὑπὸ κεύθεα γαίης 
<h.hom. 2.341> ἐσσυμένως κατόρουσε λιπὼν ἕδος Οὐλύμποιο. 
<h.hom. 2.342> τέτμε δὲ τόν γε ἄνακτα δόμων ἔντοσθεν ἐόντα, 
<h.hom. 2.343> ἥμενον ἐν λεχέεσσι σὺν αἰδοίῃ παρακοίτι, 
<h.hom. 2.344> πόλλʼ ἀεκαζομένῃ μητρὸς πόθῳ· ἣ δʼ ἀποτηλοῦ 
<h.hom. 2.345> ἔργοις θεῶν μακάρων δεινὴν μητίσετο βουλήν. 
<h.hom. 2.346> ἀγχοῦ δʼ ἱστάμενος προσέφη κρατὺς Ἀργειφόντης·
<h.hom. 2.347> Ἅιδη κυανοχαῖτα, καταφθιμένοισιν ἀνάσσων, 
<h.hom. 2.348> Ζεύς με πατὴρ ἤνωγεν ἀγαυὴν Περσεφόνειαν 
<h.hom. 2.349> ἐξαγαγεῖν Ἐρέβευσφι μετὰ σφέας, ὄφρα ἑ μήτηρ 
<h.hom. 2.350> ὀφθαλμοῖσιν ἰδοῦσα χόλου καὶ μήνιος αἰνῆς 
<h.hom. 2.351> ἀθανάτοις λήξειεν· ἐπεὶ μέγα μήδεται ἔργον, 
<h.hom. 2.352> φθῖσαι φῦλʼ ἀμενηνὰ χαμαιγενέων ἀνθρώπων, 
<h.hom. 2.353> σπέρμʼ ὑπὸ γῆς κρύπτουσα, καταφθινύθουσα δὲ τιμὰς 
<h.hom. 2.354> ἀθανάτων· ἣ δʼ αἰνὸν ἔχει χόλον, οὐδὲ θεοῖσι 
<h.hom. 2.355> μίσγεται, ἀλλʼ ἀπάνευθε θυώδεος ἔνδοθι νηοῦ 
<h.hom. 2.356> ἧσται Ἐλευσῖνος κραναὸν πτολίεθρον ἔχουσα. 
<h.hom. 2.357> ὣς φάτο· μείδησεν δὲ ἄναξ ἐνέρων Ἀιδωνεὺς 
<h.hom. 2.358> ὀφρύσιν, οὐδʼ ἀπίθησε Διὸς βασιλῆος ἐφετμῇς· 
<h.hom. 2.359> ἐσσυμένως δʼ ἐκέλευσε δαΐφρονι Περσεφονείῃ· 
<h.hom. 2.360> ἔρχεο, Περσεφόνη, παρὰ μητέρα κυανόπεπλον 
<h.hom. 2.361> ἤπιον ἐν στήθεσσι μένος καὶ θυμὸν ἔχουσα, 
<h.hom. 2.362> μηδέ τι δυσθύμαινε λίην περιώσιον ἄλλων· 
<h.hom. 2.363> οὔ τοι ἐν ἀθανάτοισιν ἀεικὴς ἔσσομʼ ἀκοίτης, 
<h.hom. 2.364> αὐτοκασίγνητος πατρὸς Διός· ἔνθα δʼ ἐοῦσα 
<h.hom. 2.365> δεσπόσσεις πάντων ὁπόσα ζώει τε καὶ ἕρπει, 
<h.hom. 2.366> τιμὰς δὲ σχήσησθα μετʼ ἀθανάτοισι μεγίστας. 
<h.hom. 2.367> τῶν δʼ ἀδικησάντων τίσις ἔσσεται ἤματα πάντα, 
<h.hom. 2.368> οἵ κεν μὴ θυσίῃσι τεὸν μένος ἱλάσκωνται 
<h.hom. 2.369> εὐαγέως ἔρδοντες, ἐναίσιμα δῶρα τελοῦντες.
<h.hom. 2.370> ὣς φάτο· γήθησεν δὲ περίφρων Περσεφόνεια, 
<h.hom. 2.371> καρπαλίμως δʼ ἀνόρουσʼ ὑπὸ χάρματος· αὐτὰρ ὅ γʼ αὐτὸς 
<h.hom. 2.372> ῥοιῆς κόκκον ἔδωκε φαγεῖν μελιηδέα λάθρῃ, 
<h.hom. 2.373> ἀμφὶ ἓ νωμήσας, ἵνα μὴ μένοι ἤματα πάντα 
<h.hom. 2.374> αὖθι παρʼ αἰδοίῃ Δημήτερι κυανοπέπλῳ. 
<h.hom. 2.375> ἵππους δὲ προπάροιθεν ὑπὸ χρυσέοισιν ὄχεσφιν 
<h.hom. 2.376> ἔντυεν ἀθανάτους Πολυσημάντωρ Ἀιδωνευς. 
<h.hom. 2.377> ἣ δʼ ὀχέων ἐπέβη, πάρα δὲ κρατὺς Ἀργειφόντης 
<h.hom. 2.378> ἡνία καὶ μάστιγα λαβὼν μετὰ χερσὶ φίλῃσι 
<h.hom. 2.379> σεῦε διὲκ μεγάρων· τὼ δʼ οὐκ ἀέκοντε πετέσθην. 
<h.hom. 2.380> ῥίμφα δὲ μακρὰ κέλευθα διήνυσαν· οὐδὲ θάλασσα 
<h.hom. 2.381> οὔθʼ ὕδωρ ποταμῶν οὔτʼ ἄγκεα ποιήεντα 
<h.hom. 2.382> ἵππων ἀθανάτων οὔτʼ ἄκριες ἔσχεθον ὁρμήν, 
<h.hom. 2.383> ἀλλʼ ὑπὲρ αὐτάων βαθὺν ἠέρα τέμνον ἰόντες. 
<h.hom. 2.384> στῆσε δʼ ἄγων, ὅθι μίμνεν ἐυστέφανος Δημήτηρ, 
<h.hom. 2.385> νηοῖο προπάροιθε θυώδεος· ἣ δὲ ἰδοῦσα 
<h.hom. 2.386> ἤιξʼ, ἠύτε μαινὰς ὄρος κάτα δάσκιον ὕλῃ. 
<h.hom. 2.387> Περσεφόνη δʼ ἑτέρωθεν ἐπεὶ ἴδεν ὄμματα καλὰ 
<h.hom. 2.388> μητρὸς ἑῆς κατʼ ἄρʼ ἥ γʼ ὄχεα προλιποῦσα καὶ ἵππους 
<h.hom. 2.389> ἆλτο θέειν, δειρῇ δέ οἱ ἔμπεσε ἀμφιχυθεῖσα· 
<h.hom. 2.390> τῇ δὲ φίλην ἔτι παῖδα ἑῇς μετὰ χερσὶν ἐχούσῃ 
<h.hom. 2.391> αἶψα δόλον θυμός τινʼ ὀίσατο, τρέσσε δʼ ἄρʼ αἰνῶς 
<h.hom. 2.392> παυομένη φιλότητος, ἄφαρ δʼ ἐρεείνετο μύθῳ· 
<h.hom. 2.393> τέκνον, μή ῥά τι μοι σύ γε πάσσαο νέρθεν ἐοῦσα 
<h.hom. 2.394> βρώμης; ἐξαύδα, μὴ κεῦθʼ, ἵνα εἴδομεν ἄμφω· 
<h.hom. 2.395> ὣς μὲν γάρ κεν ἐοῦσα παρὰ στυγεροῦ Ἀίδαο 
<h.hom. 2.396> καὶ παρʼ ἐμοὶ καὶ πατρὶ κελαινεφέϊ Κρονίωνι 
<h.hom. 2.397> ναιετάοις πάντεσσι τετιμένη ἀθανάτοισιν.
<h.hom. 2.398> εἰ δʼ ἐπάσω, πάλιν αὖτις ἰοῦσʼ ὑπὸ κεύθεσι γαίης 
<h.hom. 2.399> οἰκήσεις ὡρέων τρίτατον μέρος εἰς ἐνιαυτόν, 
<h.hom. 2.400> τὰς δὲ δύω παρʼ ἐμοί τε καὶ ἄλλοις ἀθανάτοισιν. 
<h.hom. 2.401> ὁππότε δʼ ἄνθεσι γαῖʼ εὐώδεσιν εἰαρινοῖσι 
<h.hom. 2.402> παντοδαποῖς θάλλῃ, τόθʼ ὑπὸ ζόφου ἠερόεντος 
<h.hom. 2.403> αὖτις ἄνει μέγα θαῦμα θεοῖς θνητοῖς τʼ ἀνθρώποις. 
<h.hom. 2.403a >εἶπε δὲ πῶς σʼ ἥρπαξεν ὑπὸ ζόφον ἠερόεντα 
<h.hom. 2.404> καὶ τίνι σʼ ἐξαπάτησε δόλῳ κρατερὸς Πολυδέγμων;
<h.hom. 2.405> τὴν δʼ αὖ Περσεφόνη περικαλλὴς ἀντίον ηὔδα· 
<h.hom. 2.406> τοιγὰρ ἐγώ τοι, μῆτερ, ἐρέω νημερτέα πάντα· 
<h.hom. 2.407> εὖτέ μοι Ἑρμῆς ἦλθʼ ἐριούνιος ἄγγελος ὠκὺς 
<h.hom. 2.408> πὰρ πατέρος Κρονιδαο καὶ ἄλλων Οὐρανιώνων, 
<h.hom. 2.409> ἐλθεῖν ἐξ Ἐρέβευς, ἵνα ὀφθαλμοῖσιν ἰδοῦσα 
<h.hom. 2.410> λήξαις ἀθανάτοισι χόλου καὶ μήνιος αἰνῆς, 
<h.hom. 2.411> αὐτίκʼ ἐγὼν ἀνόρουσʼ ὑπὸ χάρματος· αὐτὰρ ὃ λάθρῃ 
<h.hom. 2.412> ἔμβαλέ μοι ῥοιῆς κόκκον, μελιηδέʼ ἐδωδήν, 
<h.hom. 2.413> ἄκουσαν δὲ βίῃ με προσηνάγκασσε πάσασθαι. 
<h.hom. 2.414> ὡς δέ μʼ ἀναρπάξας Κρονίδεω πυκινὴν διὰ μῆτιν 
<h.hom. 2.415> ᾤχετο πατρὸς ἐμοῖο, φέρων ὑπὸ κεύθεα γαίης, 
<h.hom. 2.416> ἐξερέω, καὶ πάντα διίξομαι, ὡς ἐρεείνεις. 
<h.hom. 2.417> ἡμεῖς μὲν μάλα πᾶσαι ἀνʼ ἱμερτὸν λειμῶνα, 
<h.hom. 2.418> Λευκίππη Φαινώ τε καὶ Ἠλέκτρη καὶ Ἰάνθη 
<h.hom. 2.419> καὶ Μελίτη Ἰάχη τε Ῥόδειά τε Καλλιρόη τε 
<h.hom. 2.420> Μηλόβοσίς τε Τύχη τε καὶ Ὠκυρόη καλυκῶπις 
<h.hom. 2.421> Χρυσηίς τʼ Ἰάνειρά τʼ Ἀκάστη τʼ Ἀδμήτη τε 
<h.hom. 2.422> καὶ Ῥοδόπη Πλουτώ τε καὶ ἱμερόεσσα Καλυψὼ 
<h.hom. 2.423> καὶ Στὺξ Οὐρανίη τε Γαλαξαύρη τʼ ἐρατεινὴ 
<h.hom. 2.424> Παλλάς τʼ ἐγρεμάχη καὶ Ἄρτεμις ἰοχέαιρα, 
<h.hom. 2.425> παίζομεν ἠδʼ ἄνθεα δρέπομεν χείρεσσʼ ἐρόεντα, 
<h.hom. 2.426> μίγδα κρόκον τʼ ἀγανὸν καὶ ἀγαλλίδας ἠδʼ ὑάκινθον 
<h.hom. 2.427> καὶ ῥοδέας κάλυκας καὶ λείρια, θαῦμα ἰδέσθαι, 
<h.hom. 2.428> νάρκισσόν θʼ, ὃν ἔφυσʼ ὥς περ κρόκον εὐρεῖα χθών. 
<h.hom. 2.429> αὐτὰρ ἐγὼ δρεπόμην περὶ χάρματι· γαῖα δʼ ἔνερθε 
<h.hom. 2.430> χώρησεν· τῇ δʼ ἔκθορʼ ἄναξ κρατερὸς Πολυδέγμων· 
<h.hom. 2.431> βῆ δὲ φέρων ὑπὸ γαῖαν ἐν ἅρμασι χρυσείοισι 
<h.hom. 2.432> πόλλʼ ἀεκαζομένην· ἐβόησα δʼ ἄρʼ ὄρθια φωνῇ. 
<h.hom. 2.433> ταῦτά τοι ἀχνυμένη περ ἀληθέα πάντʼ ἀγορεύω.
<h.hom. 2.434> ὣς τότε μὲν πρόπαν ἦμαρ ὁμόφρονα θυμὸν ἔχουσαι 
<h.hom. 2.435> πολλὰ μάλʼ ἀλλήλων κραδίην καὶ θυμὸν ἴαινον 
<h.hom. 2.436> ἀμφαγαπαζόμεναι· ἀχέων δʼ ἀπεπαύετο θυμός. 
<h.hom. 2.437> γηθοσύνας δʼ ἐδέχοντο παρʼ ἀλλήλων ἔδιδόν τε. 
<h.hom. 2.438> τῇσιν δʼ ἐγγύθεν ἦλθʼ Ἑκάτη λιπαροκρήδεμνος· 
<h.hom. 2.439> πολλὰ δʼ ἄρʼ ἀμφαγάπησε κόρην Δημήτερος ἁγνήν· 
<h.hom. 2.440> ἐκ τοῦ οἱ πρόπολος καὶ ὀπάων ἔπλετʼ ἄνασσα. 
<h.hom. 2.441> ταῖς δὲ μέτʼ ἄγγελον ἧκε βαρύκτυπος εὐρύοπα Ζεὺς 
<h.hom. 2.442> Ῥείην ἠύκομον, Δημήτερα κυανόπεπλον 
<h.hom. 2.443> ἀξέμεναι μετὰ φῦλα θεῶν, ὑπέδεκτο δὲ τιμὰς 
<h.hom. 2.444> δωσέμεν, ἅς κεν ἕλοιτο μετʼ ἀθανάτοισι θεοῖσι· 
<h.hom. 2.445> νεῦσε δέ οἱ κούρην ἔτεος περιτελλομένοιο 
<h.hom. 2.446> τὴν τριτάτην μὲν μοῖραν ὑπὸ ζόφον ἠερόεντα, 
<h.hom. 2.447> τὰς δὲ δύω παρὰ μητρὶ καὶ ἄλλοις ἀθανάτοισιν. 
<h.hom. 2.448> ὣς ἔφατʼ· οὐδʼ ἀπίθησε θεὰ Διὸς ἀγγελιάων.
<h.hom. 2.449> ἐσσυμένως δʼ ἤιξε κατʼ Οὐλύμποιο καρήνων, 
<h.hom. 2.450> ἐς δʼ ἄρα Ῥάριον ἷξε, φερέσβιον οὖθαρ ἀρούρης 
<h.hom. 2.451> τὸ πρίν, ἀτὰρ τότε γʼ οὔτι φερέσβιον, ἀλλὰ ἕκηλον 
<h.hom. 2.452> ἑστήκει πανάφυλλον· ἔκευθε δʼ ἄρα κρῖ λευκὸν 
<h.hom. 2.453> μήδεσι Δήμητρος καλλισφύρου· αὐτὰρ ἔπειτα 
<h.hom. 2.454> μέλλεν ἄφαρ ταναοῖσι κομήσειν ἀσταχύεσσιν 
<h.hom. 2.455> ἦρος ἀεξομένοιο, πέδῳ δʼ ἄρα πίονες ὄγμοι 
<h.hom. 2.456> βρισέμεν ἀσταχύων, τὰ δʼ ἐν ἐλλεδανοῖσι δεδέσθαι. 
<h.hom. 2.457> ἔνθʼ ἐπέβη πρώτιστον ἀπʼ αἰθέρος ἀτρυγέτοιο· 
<h.hom. 2.458> ἀσπασίως δʼ ἴδον ἀλλήλας, κεχάρηντο δὲ θυμῷ. 
<h.hom. 2.459> τὴν δʼ ὧδε προσέειπε Ῥέη λιπαροκρήδεμνος· 
<h.hom. 2.460> δεῦρο τέκος, καλέει σε βαρύκτυπος εὐρύοπα Ζεὺς 
<h.hom. 2.461> ἐλθέμεναι μετὰ φῦλα θεῶν, ὑπέδεκτο δὲ τιμὰς 
<h.hom. 2.462> δωσέμεν, ἅς κʼ ἐθέλῃσθα μετʼ ἀθανάτοισι θεοῖσι. 
<h.hom. 2.463> νεῦσε δέ σοι κούρην ἔτεος περιτελλομένοιο 
<h.hom. 2.464> τὴν τριτάτην μὲν μοῖραν ὑπὸ ζόφον ἠερόεντα, 
<h.hom. 2.465> τὰς δὲ δύω παρὰ σοί τε καὶ ἄλλοις ἀθανάτοισιν. 
<h.hom. 2.466> ὣς ἄρʼ ἔφη τελέεσθαι· ἑῷ δʼ ἐπένευσε κάρητι. 
<h.hom. 2.467> ἀλλʼ ἴθι, τέκνον ἐμόν, καὶ πείθεο, μηδέ τι λίην 
<h.hom. 2.468> ἀζηχὲς μενέαινε κελαινεφέι Κρονίωνι. 
<h.hom. 2.469> αἶψα δὲ καρπὸν ἄεξε φερέσβιον ἀνθρώποισιν.
<h.hom. 2.470> ὣς ἔφατʼ. οὐ δʼ ἀπίθησεν ἐυστέφανος Δημήτηρ· 
<h.hom. 2.471> αἶψα δὲ καρπὸν ἀνῆκεν ἀρουράων ἐριβώλων· 
<h.hom. 2.472> πᾶσα δὲ φύλλοισίν τε καὶ ἄνθεσιν εὐρεῖα χθὼν 
<h.hom. 2.473> ἔβρισʼ· ἣ δὲ κιοῦσα θεμιστοπόλοις βασιλεῦσι 
<h.hom. 2.474> δεῖξεν Τριπτολέμῳ τε Διοκλεῖ τε πληξίππῳ 
<h.hom. 2.475> Εὐμόλπου τε βίῃ Κελεῷ θʼ ἡγήτορι λαῶν 
<h.hom. 2.476> δρησμοσύνην θʼ ἱερῶν καὶ ἐπέφραδεν ὄργια πᾶσι, 
<h.hom. 2.477> Τριπτολέμῳ τε Πολυξείνῳ, ἐπὶ τοῖς δὲ Διοκλεῖ 
<h.hom. 2.478> σεμνά, τά τʼ οὔπως ἔστι παρεξίμεν οὔτε πυθέσθαι 
<h.hom. 2.479> οὔτʼ ἀχέειν· μέγα γάρ τι θεῶν σέβας ἰσχάνει αὐδήν. 
<h.hom. 2.480> ὄλβιος, ὃς τάδʼ ὄπωπεν ἐπιχθονίων ἀνθρώπων· 
<h.hom. 2.481> ὃς δʼ ἀτελὴς ἱερῶν ὅς τʼ ἄμμορος, οὔποθʼ ὁμοίων 
<h.hom. 2.482> αἶσαν ἔχει φθίμενός περ ὑπὸ ζόφῳ ἠερόεντι. 
<h.hom. 2.483> αὐτὰρ ἐπειδὴ πάνθʼ ὑπεθήκατο δῖα θεάων, 
<h.hom. 2.484> βάν ῥʼ ἴμεν Οὔλυμπόνδε θεῶν μεθʼ ὁμήγυριν ἄλλων. 
<h.hom. 2.485> ἔνθα δὲ ναιετάουσι παραὶ Διὶ τερπικεραύνῳ 
<h.hom. 2.486> σεμναί τʼ αἰδοῖαι τε· μέγʼ ὄλβιος, ὅν τινʼ ἐκεῖναι 
<h.hom. 2.487> προφρονέως φίλωνται ἐπιχθονίων ἀνθρώπων· 
<h.hom. 2.488> αἶψα δέ οἱ πέμπουσιν ἐφέστιον ἐς μέγα δῶμα 
<h.hom. 2.489> Πλοῦτον, ὃς ἀνθρώποις ἄφενος θνητοῖσι δίδωσιν. 
<h.hom. 2.490> ἀλλʼ ἄγʼ Ἐλευσῖνος θυοέσσης δῆμον ἔχουσα 
<h.hom. 2.491> καὶ Πάρον ἀμφιρύτην Ἀντρῶνά τε πετρήεντα, 
<h.hom. 2.492> πότνια, ἀγλαόδωρʼ, ὡρηφόρε, Δηοῖ ἄνασσα, 
<h.hom. 2.493> αὐτὴ καὶ κούρη περικαλλὴς Περσεφόνεια· 
<h.hom. 2.494> πρόφρονες ἀντʼ ᾠδῆς βίοτον θυμήρεʼ ὄπαζε. 
<h.hom. 2.495> αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. 