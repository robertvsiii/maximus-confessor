<h.hom. 29.1> ἑστίη, ἣ πάντων ἐν δώμασιν ὑψηλοῖσιν 
<h.hom. 29.2> ἀθανάτων τε θεῶν χαμαὶ ἐρχομένων τ’ ἀνθρώπων 
<h.hom. 29.3> ἕδρην ἀίδιον ἔλαχες, πρεσβηίδα τιμήν, 
<h.hom. 29.4> καλὸν ἔχουσα γέρας καὶ τίμιον: οὐ γὰρ ἄτερ σοῦ 
<h.hom. 29.5> εἰλαπίναι θνητοῖσιν, ἵν’ οὐ πρώτῃ πυμάτῃ τε 
<h.hom. 29.6> Ἑστίῃ ἀρχόμενος σπένδει μελιηδέα οἶνον: 
<h.hom. 29.7> καὶ σύ μοι, Ἀργειφόντα, Διὸς καὶ Μαιάδος υἱέ, 
<h.hom. 29.8> ἄγγελε τῶν μακάρων, χρυσόρραπι, δῶτορ ἐάων, 
<h.hom. 29.9> ἵλαος ὢν ἐπάρηγε σὺν αἰδοίῃ τε φίλῃ τε. 
<h.hom. 29.10> ναίετε δώματα καλά, φίλα φρεσὶν ἀλλήλοισιν 
<h.hom. 29.11> εἰδότες: ἀμφότεροι γὰρ ἐπιχθονίων ἀνθρώπων 
<h.hom. 29.12> εἰδότες ἔργματα καλὰ νόῳ θ’ ἕσπεσθε καὶ ἥβῃ. 
<h.hom. 29.13> χαῖρε, Κρόνου θύγατερ, σύ τε καὶ χρυσόρραπις Ἑρμῆς: 
<h.hom. 29.14> αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.