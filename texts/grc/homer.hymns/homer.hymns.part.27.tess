<h.hom. 27.1> Ἄρτεμιν ἀείδω χρυσηλάκατον, κελαδεινήν, 
<h.hom. 27.2> παρθένον αἰδοίην, ἐλαφηβόλον, ἰοχέαιραν, 
<h.hom. 27.3> αὐτοκασιγνήτην χρυσαόρου Ἀπόλλωνος, 
<h.hom. 27.4> ἣ κατ’ ὄρη σκιόεντα καὶ ἄκριας ἠνεμοέσσας 
<h.hom. 27.5> ἄγρῃ τερπομένη παγχρύσεα τόξα τιταίνει 
<h.hom. 27.6> πέμπουσα στονόεντα βέλη: τρομέει δὲ κάρηνα 
<h.hom. 27.7> ὑψηλῶν ὀρέων, ἰάχει δ’ ἔπι δάσκιος ὕλη 
<h.hom. 27.8> δεινὸν ὑπὸ κλαγγῆς θηρῶν, φρίσσει δέ τε γαῖα 
<h.hom. 27.9> πόντος τ’ ἰχθυόεις: ἣ δ’ ἄλκιμον ἦτορ ἔχουσα 
<h.hom. 27.10> πάντη ἐπιστρέφεται θηρῶν ὀλέκουσα γενέθλην. 
<h.hom. 27.11> αὐτὰρ ἐπὴν τερφθῇ θηροσκόπος ἰοχέαιρα, 
<h.hom. 27.12> εὐφρήνῃ δὲ νόον, χαλάσασ’ εὐκαμπέα τόξα 
<h.hom. 27.13> ἔρχεται ἐς μέγα δῶμα κασιγνήτοιο φίλοιο, 
<h.hom. 27.14> Φοίβου Ἀπόλλωνος, Δελφῶν ἐς πίονα δῆμον, 
<h.hom. 27.15> Μουσῶν καὶ Χαρίτων καλὸν χορὸν ἀρτυνέουσα. 
<h.hom. 27.16> ἔνθα κατακρεμάσασα παλίντονα τόξα καὶ ἰοὺς 
<h.hom. 27.17> ἡγεῖται χαρίεντα περὶ χροῒ κόσμον ἔχουσα, 
<h.hom. 27.18> ἐξάρχουσα χορούς: αἳ δ’ ἀμβροσίην ὄπ’ ἰεῖσαι 
<h.hom. 27.19> ὑμνεῦσιν Λητὼ καλλίσφυρον, ὡς τέκε παῖδας 
<h.hom. 27.20> ἀθανάτων βουλῇ τε καὶ ἔργμασιν ἔξοχ’ ἀρίστους. 
<h.hom. 27.21> χαίρετε, τέκνα Διὸς καὶ Λητοῦς ἠυκόμοιο: 
<h.hom. 27.22> αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.