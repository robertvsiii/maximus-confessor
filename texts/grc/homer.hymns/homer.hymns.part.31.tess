<h.hom. 31.1> ἥλιον ὑμνεῖν αὖτε Διὸς τέκος ἄρχεο Μοῦσα, 
<h.hom. 31.2> Καλλιόπη, φαέθοντα, τὸν Εὐρυφάεσσα βοῶπις 
<h.hom. 31.3> γείνατο Γαίης παιδὶ καὶ Οὐρανοῦ ἀστερόεντος· 
<h.hom. 31.4> γῆμε γὰρ Εὐρυφάεσσαν ἀγακλειτὴν Ὑπερίων, 
<h.hom. 31.5> αὐτοκασιγνήτην, ἥ οἱ τέκε κάλλιμα τέκνα, 
<h.hom. 31.6> Ἠῶ τε ῥοδόπηχυν ἐυπλόκαμόν τε Σελήνην 
<h.hom. 31.7> Ἠέλιόν τʼ ἀκάμαντʼ, ἐπιείκελον ἀθανάτοισιν, 
<h.hom. 31.8> ὃς φαίνει θνητοῖσι καὶ ἀθανάτοισι θεοῖσιν 
<h.hom. 31.9> ἵπποις ἐμβεβαώς· σμερδνὸν δʼ ὅ γε δέρκεται ὄσσοις 
<h.hom. 31.10> χρυσέης ἐκ κόρυθος· λαμπραὶ δʼ ἀκτῖνες ἀπʼ αὐτοῦ 
<h.hom. 31.11> αἰγλῆεν στίλβουσι παρὰ κροτάφων δέ τʼ ἔθειραι 
<h.hom. 31.12> λαμπραὶ ἀπὸ κρατὸς χαρίεν κατέχουσι πρόσωπον 
<h.hom. 31.13> τηλαυγές· καλὸν δὲ περὶ χροῒ λάμπεται ἔσθος 
<h.hom. 31.14> λεπτουργές, πνοιῇ ἀνέμων· ὕπο δʼ ἄρσενες ἵπποι. 
<h.hom. 31.15> ἔνθʼ ἄρʼ ὅ γε στήσας χρυσόζυγον ἅρμα καὶ ἵππους, 
<h.hom. 31.15a> [αὐτόθι παύεται ἄκρου ἐπʼ οὐρανοῦ, εἰσόκεν αὖτις] 
<h.hom. 31.16> θεσπέσιος πέμπῃσι διʼ οὐρανοῦ Ὠκεανόνδε. 
<h.hom. 31.17> χαῖρε, ἄναξ, πρόφρων δὲ βίον θυμήρεʼ ὄπαζε. 
<h.hom. 31.18> ἐκ σέο δʼ ἀρξάμενος κλῄσω μερόπων γένος ἀνδρῶν 
<h.hom. 31.19> ἡμιθέων, ὧν ἔργα θεαὶ θνητοῖσιν ἔδειξαν. 