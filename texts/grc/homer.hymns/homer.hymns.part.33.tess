<h.hom. 33.1> ἀμφὶ Διὸς κούρους, ἑλικώπιδες ἔσπετε Μοῦσαι, 
<h.hom. 33.2> Τυνδαρίδας, Λήδης καλλισφύρου ἀγλαὰ τέκνα, 
<h.hom. 33.3> Κάστορά θ’ ἱππόδαμον καὶ ἀμώμητον Πολυδεύκεα, 
<h.hom. 33.4> τοὺς ὑπὸ Ταϋγέτου κορυφῇ ὄρεος μεγάλοιο 
<h.hom. 33.5> μιχθεῖσ’ ἐν φιλότητι κελαινεφέι Κρονίωνι 
<h.hom. 33.6> σωτῆρας τέκε παῖδας ἐπιχθονίων ἀνθρώπων 
<h.hom. 33.7> ὠκυπόρων τε νεῶν, ὅτε τε σπέρχωσιν ἄελλαι 
<h.hom. 33.8> χειμέριαι κατὰ πόντον ἀμείλιχον: οἳ δ’ ἀπὸ νηῶν 
<h.hom. 33.9> εὐχόμενοι καλέουσι Διὸς κούρους μεγάλοιο 
<h.hom. 33.10> ἄρνεσσιν λευκοῖσιν, ἐπ’ ἀκρωτήρια βάντες 
<h.hom. 33.11> πρύμνης: τὴν δ’ ἄνεμός τε μέγας καὶ κῦμα θαλάσσης 
<h.hom. 33.12> θῆκαν ὑποβρυχίην: οἳ δ’ ἐξαπίνης ἐφάνησαν 
<h.hom. 33.13> ξουθῇσι πτερύγεσσι δι’  αἰθέρος ἀίξαντες, 
<h.hom. 33.14> αὐτίκα δ’ ἀργαλέων ἀνέμων κατέπαυσαν ἀέλλας, 
<h.hom. 33.15> κύματα δ’ ἐστόρεσαν λευκῆς ἁλὸς ἐν πελάγεσσι, 
<h.hom. 33.16> σήματα καλά, πόνου ἀπονόσφισιν: οἳ δὲ ἰδόντες 
<h.hom. 33.17> γήθησαν, παύσαντο δ’ ὀιζυροῖο πόνοιο. 
<h.hom. 33.18> χαίρετε, Τυνδαρίδαι, ταχέων ἐπιβήτορες ἵππων: 
<h.hom. 33.19> αὐτὰρ ἐγὼν ὑμέων τε καὶ ἄλλης μνήσομ’ ἀοιδῆς.