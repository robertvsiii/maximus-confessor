<h.hom. 4.1> Ἑρμῆν ὕμνει, Μοῦσα, Διὸς καὶ Μαιάδος υἱόν, 
<h.hom. 4.2> Κυλλήνης μεδέοντα καὶ Ἀρκαδίης πολυμήλου, 
<h.hom. 4.3> ἄγγελον ἀθανάτων ἐριούνιον, ὃν τέκε Μαῖα, 
<h.hom. 4.4> νύμφη ἐυπλόκαμος, Διὸς ἐν φιλότητι μιγεῖσα, 
<h.hom. 4.5> αἰδοίη· μακάρων δὲ θεῶν ἠλεύαθʼ ὅμιλον, 
<h.hom. 4.6> ἄντρον ἔσω ναίουσα παλίσκιον, ἔνθα Κρονίων 
<h.hom. 4.7> νύμφῃ ἐυπλοκάμῳ μισγέσκετο νυκτὸς ἀμολγῷ, 
<h.hom. 4.8> ὄφρα κατὰ γλυκὺς ὕπνος ἔχοι λευκώλενον Ἥρην, 
<h.hom. 4.9> λήθων ἀθανάτους τε θεοὺς θνητούς τʼ ἀνθρώπους. 
<h.hom. 4.10> ἀλλʼ ὅτε δὴ μεγάλοιο Διὸς νόος ἐξετελεῖτο, 
<h.hom. 4.11> τῇ δʼ ἤδη δέκατος μεὶς οὐρανῷ ἐστήρικτο, 
<h.hom. 4.12> εἴς τε φόως ἄγαγεν ἀρίσημά τε ἔργα τέτυκτο· 
<h.hom. 4.13> καὶ τότʼ ἐγείνατο παῖδα πολύτροπον, αἱμυλομήτην, 
<h.hom. 4.14> ληιστῆρʼ, ἐλατῆρα βοῶν, ἡγήτορʼ ὀνείρων, 
<h.hom. 4.15> νυκτὸς ὀπωπητῆρα, πυληδόκον, ὃς τάχʼ ἔμελλεν 
<h.hom. 4.16> ἀμφανέειν κλυτὰ ἔργα μετʼ ἀθανάτοισι θεοῖσιν. 
<h.hom. 4.17> ἠῷος γεγονὼς μέσῳ ἤματι ἐγκιθάριζεν, 
<h.hom. 4.18> ἑσπέριος βοῦς κλέψεν ἑκηβόλου Ἀπόλλωνος 
<h.hom. 4.19> τετράδι τῇ προτέρῃ, τῇ μιν τέκε πότνια Μαῖα. 
<h.hom. 4.20> ὃς καί, ἐπειδὴ μητρὸς ἀπʼ ἀθανάτων θόρε γυίων, 
<h.hom. 4.21> οὐκέτι δηρὸν ἔκειτο μένων ἱερῷ ἐνὶ λίκνῳ, 
<h.hom. 4.22> ἀλλʼ ὅ γʼ ἀναΐξας ζήτει βόας Ἀπόλλωνος 
<h.hom. 4.23> οὐδὸν ὑπερβαίνων ὑψηρεφέος ἄντροιο. 
<h.hom. 4.24> ἔνθα χέλυν εὑρὼν ἐκτήσατο μυρίον ὄλβον· 
<h.hom. 4.25> Ἑρμῆς τοι πρώτιστα χέλυν τεκτήνατʼ ἀοιδόν· 
<h.hom. 4.26> ἥ ῥά οἱ ἀντεβόλησεν ἐπʼ αὐλείῃσι θύρῃσι 
<h.hom. 4.27> βοσκομένη προπάροιθε δόμων ἐριθηλέα ποίην, 
<h.hom. 4.28> σαῦλα ποσὶν βαίνουσα· Διὸς δʼ ἐριούνιος υἱὸς 
<h.hom. 4.29> ἀθρήσας ἐγέλασσε καὶ αὐτίκα μῦθον ἔειπε·
<h.hom. 4.30> σύμβολον ἤδη μοι μέγʼ ὀνήσιμον· οὐκ ὀνοτάζω. 
<h.hom. 4.31> χαῖρε, φυὴν ἐρόεσσα, χοροιτύπε, δαιτὸς ἑταίρη, 
<h.hom. 4.32> ἀσπασίη προφανεῖσα· πόθεν τόδε καλὸν ἄθυρμα 
<h.hom. 4.33> αἰόλον ὄστρακον ἕσσο χέλυς ὄρεσι ζώουσα; 
<h.hom. 4.34> ἀλλʼ οἴσω σʼ ἐς δῶμα λαβών· ὄφελός τι μοι ἔσσῃ, 
<h.hom. 4.35> οὐδʼ ἀποτιμήσω· σὺ δέ με πρώτιστον ὀνήσεις 
<h.hom. 4.36> οἴκοι βέλτερον εἶναι, ἐπεὶ βλαβερὸν τὸ θύρηφιν· 
<h.hom. 4.37> ἦ γὰρ ἐπηλυσίης πολυπήμονος ἔσσεαι ἔχμα 
<h.hom. 4.38> ζώουσʼ· ἢν δὲ θάνῃς, τότε κεν μάλα καλὸν ἀείδοις.
<h.hom. 4.39> ὣς ἂρʼ ἔφη· καὶ χερσὶν ἅμʼ ἀμφοτέρῃσιν ἀείρας 
<h.hom. 4.40> ἂψ εἴσω κίε δῶμα φέρων ἐρατεινὸν ἄθυρμα. 
<h.hom. 4.41> ἔνθʼ ἀναπηρώσας γλυφάνῳ πολιοῖο σιδήρου 
<h.hom. 4.42> αἰῶνʼ ἐξετόρησεν ὀρεσκῴοιο χελώνης. 
<h.hom. 4.43> ὡς δʼ ὁπότʼ ὠκὺ νόημα διὰ στέρνοιο περήσῃ 
<h.hom. 4.44> ἀνέρος, ὅν τε θαμειαὶ ἐπιστρωφῶσι μέριμναι, 
<h.hom. 4.45> ἢ ὅτε δινηθῶσιν ἀπʼ ὀφθαλμῶν ἀμαρυγαί, 
<h.hom. 4.46> ὣς ἅμʼ ἔπος τε καὶ ἔργον ἐμήδετο κύδιμος Ἑρμῆς. 
<h.hom. 4.47> πῆξε δʼ ἄρʼ ἐν μέτροισι ταμὼν δόνακας καλάμοιο 
<h.hom. 4.48> πειρήνας διὰ νῶτα διὰ ῥινοῖο χελώνης. 
<h.hom. 4.49> ἀμφὶ δὲ δέρμα τάνυσσε βοὸς πραπίδεσσιν ἑῇσι 
<h.hom. 4.50> καὶ πήχεις ἐνέθηκʼ, ἐπὶ δὲ ζυγὸν ἤραρεν ἀμφοῖν, 
<h.hom. 4.51> ἑπτὰ δὲ θηλυτέρων ὀίων ἐτανύσσατο χορδάς. 
<h.hom. 4.52> αὐτὰρ ἐπεὶ δὴ τεῦξε, φέρων, ἐρατεινὸν ἄθυρμα, 
<h.hom. 4.53> πλήκτρῳ ἐπειρήτιζε κατὰ μέρος· ἣ δʼ ὑπὸ χειρὸς 
<h.hom. 4.54> σμερδαλέον κονάβησε· θεὸς δʼ ὑπὸ καλὸν ἄειδεν 
<h.hom. 4.55> ἐξ αὐτοσχεδίης πειρώμενος, ἠύτε κοῦροι 
<h.hom. 4.56> ἡβηταὶ θαλίῃσι παραιβόλα κερτομέουσιν, 
<h.hom. 4.57> ἀμφὶ Δία Κρονίδην καὶ Μαιάδα καλλιπέδιλον, 
<h.hom. 4.58> ὡς πάρος ὠρίζεσκον ἑταιρείῃ φιλότητι, 
<h.hom. 4.59> ἥν τʼ αὐτοῦ γενεὴν ὀνομακλυτὸν ἐξονομάζων· 
<h.hom. 4.60> ἀμφιπόλους τε γέραιρε καὶ ἀγλαὰ δώματα νύμφης 
<h.hom. 4.61> καὶ τρίποδας κατὰ οἶκον ἐπηετανούς τε λέβητας.
<h.hom. 4.62> καὶ τὰ μὲν οὖν ἤειδε, τὰ δὲ φρεσὶν ἄλλα μενοίνα. 
<h.hom. 4.63> καὶ τὴν μὲν κατέθηκε φέρων ἱερῷ ἐνὶ λίκνῳ, 
<h.hom. 4.64> φόρμιγγα γλαφυρήν· ὃ δʼ ἄρα κρειῶν ἐρατίζων 
<h.hom. 4.65> ἆλτο κατὰ σκοπιὴν εὐώδεος ἐκ μεγάροιο 
<h.hom. 4.66> ὁρμαίνων δόλον αἰπὺν ἐνὶ φρεσίν, οἶά τε φῶτες 
<h.hom. 4.67> φηληταὶ διέπουσι μελαίνης νυκτὸς ἐν ὥρῃ. 
<h.hom. 4.68> ἠέλιος μὲν ἔδυνε κατὰ χθονὸς Ὠκεανόνδε 
<h.hom. 4.69> αὐτοῖσίν θʼ ἵπποισι καὶ ἅρμασιν· αὐτὰρ ἄρʼ Ἑρμῆς 
<h.hom. 4.70> Πιερίης ἀφίκανε θέων ὄρεα σκιόεντα, 
<h.hom. 4.71> ἔνθα θεῶν μακάρων βόες ἄμβροτοι αὖλιν ἔχεσκον 
<h.hom. 4.72> βοσκόμεναι λειμῶνας ἀκηρασίους, ἐρατεινούς. 
<h.hom. 4.73> τῶν τότε Μαιάδος υἱός, ἐύσκοπος Ἀργειφόντης, 
<h.hom. 4.74> πεντήκοντʼ ἀγέλης ἀπετάμνετο βοῦς ἐριμύκους. 
<h.hom. 4.75> πλανοδίας δʼ ἤλαυνε διὰ ψαμαθώδεα χῶρον 
<h.hom. 4.76> ἴχνιʼ ἀποστρέψας· δολίης δʼ οὐ λήθετο τέχνης 
<h.hom. 4.77> ἀντία ποιήσας ὁπλάς, τὰς πρόσθεν ὄπισθεν, 
<h.hom. 4.78> τὰς δʼ ὄπιθεν πρόσθεν· κατὰ δʼ ἔμπαλιν αὐτὸς ἔβαινε. 
<h.hom. 4.79> σάνδαλα δʼ αὐτίκα ῥιψὶν ἐπὶ ψαμάθοις ἁλίῃσιν, 
<h.hom. 4.80> ἄφραστʼ ἠδʼ ἀνόητα διέπλεκε, θαυματὰ ἔργα, 
<h.hom. 4.81> συμμίσγων μυρίκας καὶ μυρσινοειδέας ὄζους. 
<h.hom. 4.82> τῶν τότε συνδήσας νεοθηλέος ἄγκαλον ὕλης 
<h.hom. 4.83> ἀβλαβέως ὑπὸ ποσσὶν ἐδήσατο σάνδαλα κοῦφα 
<h.hom. 4.84> αὐτοῖσιν πετάλοισι τὰ κύδιμος Ἀργειφόντης 
<h.hom. 4.85> ἔσπασε Πιερίηθεν ὁδοιπορίην ἀλεγύνων, 
<h.hom. 4.86> οἷά τʼ ἐπειγόμενος δολιχὴν ὁδόν, αὐτοτροπήσας.† 
<h.hom. 4.87> τὸν δὲ γέρων ἐνόησε δέμων ἀνθοῦσαν ἀλωὴν 
<h.hom. 4.88> ἱέμενον πεδίονδε διʼ Ὀγχηστὸν λεχεποίην 
<h.hom. 4.89> τὸν πρότερος προσέφη Μαίης ἐρικυδέος υἱός· 
<h.hom. 4.90> ὦ γέρον, ὅστε φυτὰ σκάπτεις ἐπικαμπύλος ὤμους, 
<h.hom. 4.91> ἦ πολυοινήσεις, εὖτʼ ἂν τάδε πάντα φέρῃσι, 
<h.hom. 4.91a> [εἴ κε πίθῃ, μάλα περ μεμνημένος ἐν φρεσὶ σῇσι] 
<h.hom. 4.92> καί τε ἰδὼν μὴ ἰδὼν εἶναι καὶ κωφὸς ἀκούσας, 
<h.hom. 4.93> καὶ σιγᾶν ὅτε μή τι καταβλάπτῃ τὸ σὸν αὐτοῦ.
<h.hom. 4.94> τόσσον φὰς συνέσευε βοῶν ἴφθιμα κάρηνα. 
<h.hom. 4.95> πολλὰ δʼ ὄρη σκιόεντα καὶ αὐλῶνας κελαδεινοὺς 
<h.hom. 4.96> καὶ πεδίʼ ἀνθεμόεντα διήλασε κύδιμος Ἑρμῆς. 
<h.hom. 4.97> ὀρφναίη δʼ ἐπίκουρος ἐπαύετο δαιμονίη νύξ, 
<h.hom. 4.98> ἡ πλείων, τάχα δʼ ὄρθρος ἐγίγνετο δημιοεργός· 
<h.hom. 4.99> ἣ δὲ νέον σκοπιὴν προσεβήσατο δῖα Σελήνη, 
<h.hom. 4.100> Πάλλαντος θυγάτηρ Μεγαμηδείδαο ἄνακτος. 
<h.hom. 4.101> τῆμος ἐπʼ Ἀλφειὸν ποταμὸν Διὸς ἄλκιμος υἱὸς 
<h.hom. 4.102> Φοίβου Ἀπόλλωνος βοῦς ἤλασεν εὐρυμετώπους. 
<h.hom. 4.103> ἀκμῆτες δʼ ἵκανον ἐπʼ αὔλιον ὑψιμέλαθρον 
<h.hom. 4.104> καὶ ληνοὺς προπάροιθεν ἀριπρεπέος λειμῶνος. 
<h.hom. 4.105> ἔνθʼ ἐπεὶ εὖ βοτάνης ἐπεφόρβει βοῦς ἐριμύκους 
<h.hom. 4.106> καὶ τὰς μὲν συνέλασσεν ἐς αὔλιον ἀθρόας οὔσας, 
<h.hom. 4.107> λωτὸν ἐρεπτομένας ἠδʼ ἑρσήεντα κύπειρον· 
<h.hom. 4.108> σὺν δʼ ἐφόρει ξύλα πολλά, πυρὸς δʼ ἐπεμαίετο τέχνην. 
<h.hom. 4.109> δάφνης ἀγλαὸν ὄζον ἑλὼν ἀπέλεψε σιδήρῳ 
<h.hom. 4.110> ἄρμενον ἐν παλάμῃ· ἄμπνυτο δὲ θερμὸς ἀυτμή· 
<h.hom. 4.111> Ἑρμῆς τοι πρώτιστα πυρήια πῦρ τʼ ἀνέδωκε. 
<h.hom. 4.112> πολλὰ δὲ κάγκανα κᾶλα κατουδαίῳ ἐνὶ βόθρῳ 
<h.hom. 4.113> οὖλα λαβὼν ἐπέθηκεν ἐπηετανά· λάμπετο δὲ φλὸξ 
<h.hom. 4.114> τηλόσε φῦσαν ἱεῖσα πυρὸς μέγα δαιομένοιο. 
<h.hom. 4.115> ὄφρα δὲ πῦρ ἀνέκαιε βίη κλυτοῦ Ἡφαίστοιο, 
<h.hom. 4.116> τόφρα δʼ ὑποβρύχους ἕλικας βοῦς εἷλκε θύραζε 
<h.hom. 4.117> δοιὰς ἄγχι πυρός· δύναμις δέ οἱ ἕσπετο πολλή. 
<h.hom. 4.118> ἀμφοτέρας δʼ ἐπὶ νῶτα χαμαὶ βάλε φυσιοώσας· 
<h.hom. 4.119> ἀγκλίνων δʼ ἐκύλινδε διʼ αἰῶνας τετορήσας. 
<h.hom. 4.120> ἔργῳ δʼ ἔργον ὄπαζε ταμὼν κρέα πίονα δημῷ· 
<h.hom. 4.121> ὤπτα δʼ ἀμφʼ ὀβελοῖσι πεπαρμένα δουρατέοισι 
<h.hom. 4.122> σάρκας ὁμοῦ καὶ νῶτα γεράσμια καὶ μέλαν αἷμα 
<h.hom. 4.123> ἐργμένον ἐν χολάδεσσι· τὰ δʼ αὐτοῦ κεῖτʼ ἐπὶ χώρης· 
<h.hom. 4.124> ῥινοὺς δʼ ἐξετάνυσσε καταστυφέλῳ ἐνὶ πέτρῃ, 
<h.hom. 4.125> ὡς ἔτι νῦν τὰ μέτασσα πολυχρόνιοι πεφύασι, 
<h.hom. 4.126> δηρὸν δὴ μετὰ ταῦτα καὶ ἄκριτον· αὐτὰρ ἔπειτα 
<h.hom. 4.127> Ἑρμῆς χαρμόφρων εἰρύσατο πίονα ἔργα 
<h.hom. 4.128> λείῳ ἐπὶ πλαταμῶνι καὶ ἔσχισε δώδεκα μοίρας 
<h.hom. 4.129> κληροπαλεῖς· τέλεον δὲ γέρας προσέθηκεν ἑκάστῃ. 
<h.hom. 4.130> ἔνθʼ ὁσίης κρεάων ἠράσσατο κύδιμος Ἑρμῆς· 
<h.hom. 4.131> ὀδμὴ γάρ μιν ἔτειρε καὶ ἀθάνατόν περ ἐόντα 
<h.hom. 4.132> ἡδεῖʼ· ἀλλʼ οὐδʼ ὥς οἱ ἐπείθετο θυμὸς ἀγήνωρ, 
<h.hom. 4.133> καί τε μάλʼ ἱμείροντι, περῆν† ἱερῆς κατὰ δειρῆς.
<h.hom. 4.134> ἀλλὰ τὰ μὲν κατέθηκεν ἐς αὔλιον ὑψιμέλαθρον, 
<h.hom. 4.135> δημὸν καὶ κρέα πολλά, μετήορα δʼ αἶψʼ ἀνάειρε, 
<h.hom. 4.136> σῆμα νέης φωρῆς· ἐπὶ δὲ ξύλα κάγκανʼ ἀγείρας 
<h.hom. 4.137> οὐλόποδʼ, οὐλοκάρηνα πυρὸς κατεδάμνατʼ ἀυτμῇ. 
<h.hom. 4.138> αὐτὰρ ἐπεί τοι πάντα κατὰ χρέος ἤνυσε δαίμων, 
<h.hom. 4.139> σάνδαλα μὲν προέηκεν ἐς Ἀλφειὸν βαθυδίνην· 
<h.hom. 4.140> ἀνθρακιὴν δʼ ἐμάρανε, κόνιν δʼ ἀμάθυνε μέλαιναν 
<h.hom. 4.141> παννύχιος· καλὸν δὲ φόως κατέλαμπε Σελήνης. 
<h.hom. 4.142> Κυλλήνης δʼ αἶψʼ αὖτις ἀφίκετο δῖα κάρηνα 
<h.hom. 4.143> ὄρθριος, οὐδέ τί οἱ δολιχῆς ὁδοῦ ἀντεβόλησεν 
<h.hom. 4.144> οὔτε θεῶν μακάρων οὔτε θνητῶν ἀνθρώπων, 
<h.hom. 4.145> οὐδὲ κύνες λελάκοντο· Διὸς δʼ ἐριούνιος Ἑρμῆς 
<h.hom. 4.146> δοχμωθεὶς μεγάροιο διὰ κλήιθρον ἔδυνεν 
<h.hom. 4.147> αὔρῃ ὀπωρινῇ ἐναλίγκιος, ἠύτʼ ὀμίχλη. 
<h.hom. 4.148> ἰθύσας δʼ ἄντρου ἐξίκετο πίονα νηὸν 
<h.hom. 4.149> ἦκα ποσὶ προβιβῶν· οὐ γὰρ κτύπεν, ὥσπερ ἐπʼ οὔδει. 
<h.hom. 4.150> ἐσσυμένως δʼ ἄρα λίκνον ἐπῴχετο κύδιμος Ἑρμῆς· 
<h.hom. 4.151> σπάργανον ἀμφʼ ὤμοις εἰλυμένος, ἠύτε τέκνον 
<h.hom. 4.152> νήπιον, ἐν παλάμῃσι περʼ ἰγνύσι λαῖφος ἀθύρων 
<h.hom. 4.153> κεῖτο, χέλυν ἐρατὴν ἐπʼ ἀριστερὰ χειρὸς ἐέργων. 
<h.hom. 4.154> μητέρα δʼ οὐκ ἄρʼ ἔληθε θεὰν θεὸς εἰπέ τε μῦθον· 
<h.hom. 4.155> τίπτε σύ, ποικιλομῆτα, πόθεν τόδε νυκτὸς ἐν ὥρῃ 
<h.hom. 4.156> ἔρχῃ, ἀναιδείην ἐπιειμένε; νῦν σε μάλʼ οἴω 
<h.hom. 4.157> ἢ τάχʼ ἀμήχανα δεσμὰ περὶ πλευρῇσιν ἔχοντα 
<h.hom. 4.158> Λητοίδου ὑπὸ χερσὶ διὲκ προθύροιο περήσειν 
<h.hom. 4.159> ἣ σὲ φέροντα μεταξὺ κατʼ ἄγκεα φηλητεύσειν. 
<h.hom. 4.160> ἔρρε πάλιν· μεγάλην σε πατὴρ ἐφύτευσε μέριμναν 
<h.hom. 4.161> θνητοῖς ἀνθρώποισι καὶ ἀθανάτοισι θεοῖσι.
<h.hom. 4.162> τὴν δʼ Ἑρμῆς μύθοισιν ἀμείβετο κερδαλέοισι·  
<h.hom. 4.163> μῆτερ ἐμή, τί με ταῦτα δεδίσκεαι, ἠύτε τέκνον 
<h.hom. 4.164> νήπιον, ὃς μάλα παῦρα μετὰ φρεσὶν αἴσυλα οἶδε, 
<h.hom. 4.165> ταρβαλέον, καὶ μητρὸς ὑπαιδείδοικεν ἐνιπάς; 
<h.hom. 4.166> αὐτὰρ ἐγὼ τέχνης ἐπιβήσομαι, ἥ τις ἀρίστη, 
<h.hom. 4.167> βουκολέων ἐμὲ καὶ σὲ διαμπερές· οὐδὲ θεοῖσι 
<h.hom. 4.168> νῶι μετʼ ἀθανάτοισιν ἀδώρητοι καὶ ἄλιστοι 
<h.hom. 4.169> αὐτοῦ τῇδε μένοντες ἀνεξόμεθʼ, ὡς σὺ κελεύεις. 
<h.hom. 4.170> βέλτερον ἤματα πάντα μετʼ ἀθανάτοις ὀαρίζειν, 
<h.hom. 4.171> πλούσιον, ἀφνειόν, πολυλήιον, ἢ κατὰ δῶμα 
<h.hom. 4.172> ἄντρῳ ἐν ἠερόεντι θαασσέμεν· ἀμφὶ δὲ τιμῆς, 
<h.hom. 4.173> κἀγὼ τῆς ὁσίης ἐπιβήσομαι, ἧς περ Ἀπόλλων. 
<h.hom. 4.174> εἰ δέ κε μὴ δώῃσι πατὴρ ἐμός, ἧ τοι ἔγωγε 
<h.hom. 4.175> πειρήσω, δύναμαι, φηλητέων ὄρχαμος εἶναι. 
<h.hom. 4.176> εἰ δέ μʼ ἐρευνήσει Λητοῦς ἐρικυδέος υἱός, 
<h.hom. 4.177> ἄλλο τί οἱ καὶ μεῖζον ὀίομαι ἀντιβολήσειν. 
<h.hom. 4.178> εἶμι γὰρ ἐς Πυθῶνα μέγαν δόμον ἀντιτορήσων· 
<h.hom. 4.179> ἔνθεν ἅλις τρίποδας περικαλλέας ἠδὲ λέβητας 
<h.hom. 4.180> πορθήσω καὶ χρυσόν, ἅλις τʼ αἴθωνα σίδηρον 
<h.hom. 4.181> καὶ πολλὴν ἐσθῆτα· σὺ δʼ ὄψεαι, αἴ κʼ ἐθέλῃσθα.
<h.hom. 4.182> ὣς οἳ μέν ῥʼ ἐπέεσσι πρὸς ἀλλήλους ἀγόρευον, 
<h.hom. 4.183> υἱός τʼ αἰγιόχοιο Διὸς καὶ πότνια Μαῖα. 
<h.hom. 4.184> Ἠὼς δʼ ἠριγένεια φόως θνητοῖσι φέρουσα 
<h.hom. 4.185> ὤρνυτʼ ἀπʼ Ὠκεανοῖο βαθυρρόου· αὐτὰρ Ἀπόλλων 
<h.hom. 4.186> Ὀγχηστόνδʼ ἀφίκανε κιών, πολυήρατον ἄλσος 
<h.hom. 4.187> ἁγνὸν ἐρισφαράγου Γαιηόχου· ἔνθα γέροντα 
<h.hom. 4.188> κνώδαλον εὗρε νέμοντα παρʼ ἔξοδον ἕρκεος αὐλῆς. 
<h.hom. 4.189> τὸν πρότερος προσέφη Λητοῦς ἐρικυδέος υἱός· 
<h.hom. 4.190> ὦ γέρον, Ὀγχηστοῖο βατοδρόπε ποιήεντος, 
<h.hom. 4.191> βοῦς ἀπὸ Πιερίης διζήμενος ἐνθάδʼ ἱκάνω, 
<h.hom. 4.192> πάσας θηλείας, πάσας κεράεσσιν ἑλικτάς, 
<h.hom. 4.193> ἐξ ἀγέλης· ὁ δὲ ταῦρος ἐβόσκετο μοῦνος ἀπʼ ἄλλων 
<h.hom. 4.194> κυάνεος· χαροποὶ δὲ κύνες κατόπισθεν ἕποντο 
<h.hom. 4.195> τέσσαρες, ἠύτε φῶτες, ὁμόφρονες· οἳ μὲν ἔλειφθεν, 
<h.hom. 4.196> οἵ τε κύνες ὅ τε ταῦρος· ὃ δὴ περὶ θαῦμα τέτυκται· 
<h.hom. 4.197> ταὶ δʼ ἔβαν ἠελίοιο νέον καταδυομένοιο 
<h.hom. 4.198> ἐκ μαλακοῦ λειμῶνος ἀπὸ γλυκεροῖο νομοῖο. 
<h.hom. 4.199> ταῦτά μοι εἰπέ, γεραιὲ παλαιγενές, εἴ που ὄπωπας 
<h.hom. 4.200> ἀνέρα ταῖσδʼ ἐπὶ βουσὶ διαπρήσσοντα κέλευθον.
<h.hom. 4.201> τὸν δʼ ὁ γέρων μύθοισιν ἀμειβόμενος προσέειπεν· 
<h.hom. 4.202> ὦ φίλος, ἀργαλέον μέν, ὅσʼ ὀφθαλμοῖσιν ἴδοιτο, 
<h.hom. 4.203> πάντα λέγειν· πολλοὶ γὰρ ὁδὸν πρήσσουσιν ὁδῖται, 
<h.hom. 4.204> τῶν οἳ μὲν κακὰ πολλὰ μεμαότες, οἳ δὲ μάλʼ ἐσθλὰ 
<h.hom. 4.205> φοιτῶσιν· χαλεπὸν δὲ δαήμεναί ἐστιν ἕκαστον· 
<h.hom. 4.206> αὐτὰρ ἐγὼ πρόπαν ἦμαρ ἐς ἠέλιον καταδύντα 
<h.hom. 4.207> ἔσκαπτον περὶ γουνὸν ἀλωῆς οἰνοπέδοιο· 
<h.hom. 4.208> παῖδα δʼ ἔδοξα, φέριστε, σαφὲς δʼ οὐκ οἶδα, νοῆσαι, 
<h.hom. 4.209> ὅς τις ὁ παῖς, ἅμα βουσὶν ἐυκραίρῃσιν ὀπήδει 
<h.hom. 4.210> νήπιος, εἶχε δὲ ῥάβδον· ἐπιστροφάδην δʼ ἐβάδιζεν. 
<h.hom. 4.211> ἐξοπίσω δʼ ἀνέεργε, κάρη δʼ ἔχεν ἀντίον αὐτῷ. 
<h.hom. 4.212> φῆ ῥʼ ὁ γέρων· ὃ δὲ θᾶσσον ὁδὸν κίε μῦθον ἀκούσας· 
<h.hom. 4.213> οἰωνὸν δʼ ἐνόει τανυσίπτερον, αὐτίκα δʼ ἔγνω 
<h.hom. 4.214> φηλητὴν γεγαῶτα Διὸς παῖδα Κρονίωνος.
<h.hom. 4.215> ἐσσυμένως δʼ ἤιξεν ἄναξ Διὸς υἱὸς Ἀπόλλων 
<h.hom. 4.216> ἐς Πύλον ἠγαθέην διζήμενος εἰλίποδας βοῦς, 
<h.hom. 4.217> πορφυρέῃ νεφέλῃ κεκαλυμμένος εὐρέας ὤμουσʼ 
<h.hom. 4.218> ἴχνιά τʼ εἰσενόησεν Ἑκηβόλος εἶπέ τε μῦθον· 
<h.hom. 4.219> ὦ πόποι, ἦ μέγα θαῦμα τόδʼ ὀφθαλμοῖσιν ὁρῶμαι· 
<h.hom. 4.220> ἴχνια μὲν τάδε γʼ ἐστὶ βοῶν ὀρθοκραιράων, 
<h.hom. 4.221> ἀλλὰ πάλιν τέτραπται ἐς ἀσφοδελὸν λειμῶνα· 
<h.hom. 4.222> βήματα δʼ οὔτʼ ἀνδρὸς τάδε γίγνεται οὔτε γυναικὸς 
<h.hom. 4.223> οὔτε λύκων πολιῶν οὔτʼ ἄρκτων οὔτε λεόντων· 
<h.hom. 4.224> οὔτε τι Κενταύρου λασιαύχενος ἔλπομαι εἶναι, 
<h.hom. 4.225> ὅς τις τοῖα πέλωρα βιβᾷ ποσὶ καρπαλίμοισιν· 
<h.hom. 4.226> αἰνὰ μὲν ἔνθεν ὁδοῖο, τὰ δʼ αἰνότερʼ ἔνθεν ὁδοῖο.
<h.hom. 4.227> ὣς εἰπὼν ἤιξεν ἄναξ Διὸς υἱὸς Ἀπόλλων· 
<h.hom. 4.228> Κυλλήνης δʼ ἀφίκανεν ὄρος καταείμενον ὕλῃ, 
<h.hom. 4.229> πέτρης ἐς κευθμῶνα βαθύσκιον, ἔνθα τε νύμφη 
<h.hom. 4.230> ἀμβροσίη ἐλόχευσε Διὸς παῖδα Κρονίωνος. 
<h.hom. 4.231> ὀδμὴ δʼ ἱμερόεσσα διʼ οὔρεος ἠγαθέοιο 
<h.hom. 4.232> κίδνατο, πολλὰ δὲ μῆλα ταναύποδα βόσκετο ποίην. 
<h.hom. 4.233> ἔνθα τότε σπεύδων κατεβήσατο λάινον οὐδὸν 
<h.hom. 4.234> ἄντρον ἐς ἠερόεν ἑκατηβόλος αὐτὸς Ἀπόλλων. 
<h.hom. 4.235> Τὸν δʼ ὡς οὖν ἐνόησε Διὸς καὶ Μαιάδος υἱὸς 
<h.hom. 4.236> χωόμενον περὶ βουσὶν ἑκηβόλον Ἀπόλλωνα, 
<h.hom. 4.237> σπάργανʼ ἔσω κατέδυνε θυήεντʼ· ἠύτε πολλὴν 
<h.hom. 4.238> πρέμνων ἀνθρακιὴν ὕλης σποδὸς ἀμφικαλύπτει, 
<h.hom. 4.239> ὣς Ἑρμῆς Ἑκάεργον ἰδὼν ἀνέειλεν ἑαυτόν. 
<h.hom. 4.240> ἐν δʼ ὀλίγῳ συνέλασσε κάρη χεῖράς τε πόδας τε, 
<h.hom. 4.241> φή ῥα νεόλλουτος, προκαλεύμενος ἥδυμον ὕπνον, 
<h.hom. 4.242> ἐγρήσσων ἐτεόν γε· χέλυν δʼ ὑπὸ μασχάλῃ εἶχε. 
<h.hom. 4.243> γνῶ δʼ οὐδʼ ἠγνοίησε Διὸς καὶ Λητοῦς υἱὸς 
<h.hom. 4.244> νύμφην τʼ οὐρείην περικαλλέα καὶ φίλον υἱόν, 
<h.hom. 4.245> παῖδʼ ὀλίγον, δολίῃς εἰλυμένον ἐντροπίῃσι. 
<h.hom. 4.246> παπτήνας δʼ ἀνὰ πάντα μυχὸν μεγάλοιο δόμοιο 
<h.hom. 4.247> τρεῖς ἀδύτους ἀνέῳγε λαβὼν κληῖδα φαεινὴν 
<h.hom. 4.248> νέκταρος ἐμπλείους ἠδʼ ἀμβροσίης ἐρατεινῆς· 
<h.hom. 4.249> πολλὸς δὲ χρυσός τε καὶ ἄργυρος ἔνδον ἔκειτο, 
<h.hom. 4.250> πολλὰ δὲ φοινικόεντα καὶ ἄργυφα εἵματα νύμφης, 
<h.hom. 4.251> οἷα θεῶν μακάρων ἱεροὶ δόμοι ἐντὸς ἔχουσιν· 
<h.hom. 4.252> ἔνθʼ ἐπεὶ ἐξερέεινε μυχοὺς μεγάλοιο δόμοιο 
<h.hom. 4.253> Λητοΐδης, μύθοισι προσηύδα κύδιμον Ἑρμῆν· 
<h.hom. 4.254> ὦ παῖ, ὃς ἐν λίκνῳ κατάκειαι, μήνυέ μοι βοῦς 
<h.hom. 4.255> θᾶσσον· ἐπεὶ τάχα νῶι διοισόμεθʼ οὐ κατὰ κόσμον.
<h.hom. 4.256> ῥίψω γάρ σε λαβὼν ἐς Τάρταρον ἠερόεντα, 
<h.hom. 4.257> ἐς ζόφον αἰνόμορον καὶ ἀμήχανον· οὐδέ σε μήτηρ 
<h.hom. 4.258> ἐς φάος οὐδὲ πατὴρ ἀναλύσεται, ἀλλʼ ὑπὸ γαίῃ 
<h.hom. 4.259> ἐρρήσεις ὀλίγοισι μετʼ ἀνδράσιν ἡγεμονεύων.
<h.hom. 4.260> Τὸν δʼ Ἑρμῆς μύθοισιν ἀμείβετο κερδαλέοισι· 
<h.hom. 4.261> Λητοΐδη, τίνα τοῦτον ἀπηνέα μῦθον ἔειπας; 
<h.hom. 4.262> καὶ βοῦς ἀγραύλους διζήμενος ἐνθάδʼ ἱκάνεις; 
<h.hom. 4.263> οὐκ ἴδον, οὐ πυθόμην, οὐκ ἄλλου μῦθον ἄκουσα· 
<h.hom. 4.264> οὐκ ἂν μηνύσαιμʼ, οὐκ ἂν μήνυτρον ἀροίμην· 
<h.hom. 4.265> οὐδὲ βοῶν ἐλατῆρι, κραταιῷ φωτί, ἔοικα. 
<h.hom. 4.266> οὐκ ἐμὸν ἔργον τοῦτο, πάρος δέ μοι ἄλλα μέμηλεν· 
<h.hom. 4.267> ὕπνος ἐμοί γε μέμηλε καὶ ἡμετέρης γάλα μητρὸς 
<h.hom. 4.268> σπάργανά τʼ ἀμφʼ ὤμοισιν ἔχειν καὶ θερμὰ λοετρά. 
<h.hom. 4.269> μή τις τοῦτο πύθοιτο, πόθεν τόδε νεῖκος ἐτύχθη· 
<h.hom. 4.270> καί κεν δὴ μέγα θαῦμα μετʼ ἀθανάτοισι γένοιτο, 
<h.hom. 4.271> παῖδα νέον γεγαῶτα διὲκ προθύροιο περῆσαι 
<h.hom. 4.272> βουσὶν ἐπʼ ἀγραύλοισι· τὸ δʼ ἀπρεπέως ἀγορεύεις. 
<h.hom. 4.273> χθὲς γενόμην, ἁπαλοὶ δὲ πόδες, τρηχεῖα δʼ ὕπο χθών. 
<h.hom. 4.274> εἰ δʼ ἐθέλεις, πατρὸς κεφαλὴν μέγαν ὅρκον ὀμοῦμαι· 
<h.hom. 4.275> μὴ μὲν ἐγὼ μήτʼ αὐτὸς ὑπίσχομαι αἴτιος εἶναι, 
<h.hom. 4.276> μήτε τινʼ ἄλλον ὄπωπα βοῶν κλοπὸν ὑμετεράων, 
<h.hom. 4.277> αἵ τινες αἱ βόες εἰσί· τὸ δὲ κλέος οἶον ἀκούω.
<h.hom. 4.278> ὣς ἄρʼ ἔφη καὶ πυκνὸν ἀπὸ βλεφάρων ἀμαρύσσων 
<h.hom. 4.279> ὀφρῦς ῥιπτάζεσκεν ὁρώμενος ἔνθα καὶ ἔνθα, 
<h.hom. 4.280> μάκρʼ ἀποσυρίζων, ἅλιον τὸν μῦθον ἀκούων. 
<h.hom. 4.281> τὸν δʼ ἁπαλὸν γελάσας προσέφη ἑκάεργος Ἀπόλλων· 
<h.hom. 4.282> ὦ πέπον, ἠπεροπευτά, δολοφραδές, ἦ σε μάλʼ οἴω 
<h.hom. 4.283> πολλάκις ἀντιτοροῦντα δόμους εὖ ναιετάοντας 
<h.hom. 4.284> ἔννυχον οὐχ ἕνα μοῦνον ἐπʼ οὔδεϊ φῶτα καθίσσαι, 
<h.hom. 4.285> σκευάζοντα κατʼ οἶκον ἄτερ ψόφου, οἷʼ ἀγορεύεις· 
<h.hom. 4.286> πολλοὺς δʼ ἀγραύλους ἀκαχήσεις μηλοβοτῆρας 
<h.hom. 4.287> οὔρεος ἐν βήσσῃς, ὁπότʼ ἄν κρειῶν ἐρατίζων 
<h.hom. 4.288> ἀντᾷς βουκολίοισι καὶ εἰροπόκοις ὀίεσσιν. 
<h.hom. 4.289> ἀλλʼ ἄγε, μὴ πύματόν τε καὶ ὕστατον ὕπνον ἰαύσῃς, 
<h.hom. 4.290> ἐκ λίκνου κατάβαινε, μελαίνης νυκτὸς ἑταῖρε. 
<h.hom. 4.291> τοῦτο γὰρ οὖν καὶ ἔπειτα μετʼ ἀθανάτοις γέρας ἕξεις. 
<h.hom. 4.292> ἀρχὸς φηλητέων κεκλήσεαι ἤματα πάντα.
<h.hom. 4.293> ὣς ἄρʼ ἔφη καὶ παῖδα λαβὼν φέρε Φοῖβος Ἀπόλλων. 
<h.hom. 4.294> σὺν δʼ ἄρα φρασσάμενος τότε δὴ κρατὺς Ἀργειφόντης 
<h.hom. 4.295> οἰωνὸν προέηκεν ἀειρόμενος μετὰ χερσί, 
<h.hom. 4.296> τλήμονα γαστρὸς ἔριθον, ἀτάσθαλον ἀγγελιώτην.
<h.hom. 4.297> ἐσσυμένως δὲ μετʼ αὐτὸν ἐπέπταρε· τοῖο δʼ Ἀπόλλων 
<h.hom. 4.298> ἔκλυεν, ἐκ χειρῶν δὲ χαμαὶ βάλε κύδιμον Ἑρμῆν. 
<h.hom. 4.299> ἕζετο δὲ προπάροιθε καὶ ἐσσύμενός περ ὁδοῖο 
<h.hom. 4.300> Ἑρμῆν κερτομέων καί μιν πρὸς μῦθον ἔειπε· 
<h.hom. 4.301> θάρσει, σπαργανιῶτα, Διὸς καὶ Μαιάδος υἱέ· 
<h.hom. 4.302> εὑρήσω καὶ ἔπειτα βοῶν ἴφθιμα κάρηνα 
<h.hom. 4.303> τούτοις οἰωνοῖσι· σὺ δʼ αὖθʼ ὁδὸν ἡγεμονεύσεις. 
<h.hom. 4.304> ὣς φάθʼ· ὃ δʼ αὖτʼ ἀνόρουσε θοῶς Κυλλήνιος Ἑομῆς, 
<h.hom. 4.305> σπουδῇ ἰών· ἄμφω δὲ παρʼ οὔατα χερσὶν ἐώθει 
<h.hom. 4.306> σπάργανον ἀμφʼ ὤμοισιν ἐελμένος, εἶπε δὲ μῦθον· 
<h.hom. 4.307> πῆ με φέρεις, Ἑκάεργε, θεῶν ζαμενέστατε πάντων; 
<h.hom. 4.308> ἦ με βοῶν ἕνεχʼ ὧδε χολούμενος ὀρσολοπεύεις; 
<h.hom. 4.309> ὦ πόποι, εἴθʼ ἀπόλοιτο βοῶν γένος· οὐ γὰρ ἐγώ γε 
<h.hom. 4.310> ὑμετέρας ἔκλεψα βόας οὐδʼ ἄλλον ὄπωπα, 
<h.hom. 4.311> αἵτινες αἱ βόες εἰσί· τὸ δὲ κλέος οἶον ἀκούω. 
<h.hom. 4.312> δὸς δὲ δίκην καὶ δέξο παρὰ Ζηνὶ Κρονίωνι.
<h.hom. 4.313> αὐτὰρ ἐπεὶ τὰ ἕκαστα διαρρήδην ἐρίδαινον 
<h.hom. 4.314> Ἑρμῆς τʼ οἰοπόλος καὶ Λητοῦς ἀγλαὸς υἱός, 
<h.hom. 4.315> ἀμφὶς θυμὸν ἔχοντες. ὃ μὲν νημερτέα φωνὴν 
<h.hom. 4.316> οὐκ ἀδίκως ἐπὶ βουσὶν ἐλάζυτο κύδιμον Ἑρμῆν, 
<h.hom. 4.317> αὐτὰρ ὃ τέχνῃσίν τε καὶ αἱμυλίοισι λόγοισιν 
<h.hom. 4.318> ἤθελεν ἐξαπατᾶν Κυλλήνιος Ἀργυρότοξον. 
<h.hom. 4.319> αὐτὰρ ἐπεὶ πολύμητις ἐὼν πολυμήχανον εὗρεν, 
<h.hom. 4.320> ἐσσυμένως δὴ ἔπειτα διὰ ψαμάθοιο βάδιζε 
<h.hom. 4.321> πρόσθεν, ἀτὰρ κατόπισθε Διὸς καὶ Λητοῦς υἱός. 
<h.hom. 4.322> αἶψα δὲ τέρθρον ἵκοντο θυώδεος Οὐλύμποιο 
<h.hom. 4.323> ἐς πατέρα Κρονίωνα Διὸς περικαλλέα τέκνα· 
<h.hom. 4.324> κεῖθι γὰρ ἀμφοτέροισι δίκης κατέκειτο τάλαντα. 
<h.hom. 4.325> οὐμιλίη δʼ ἔχʼ Ὄλυμπον ἀγάννιφον, ἀθάνατοι δὲ 
<h.hom. 4.326> ἄφθιτοι ἠγερέθοντο μετὰ χρυσόθρονον Ἠῶ. 
<h.hom. 4.327> ἔστησαν δʼ Ἑρμῆς τε καὶ ἀργυρότοξος Ἀπόλλων 
<h.hom. 4.328> πρόσθε Διὸς γούνων· ὃ δʼ ἀνείρετο φαίδιμον υἱὸν 
<h.hom. 4.329> Ζεὺς ὑψιβρεμέτης καί μιν πρὸς μῦθον ἔειπε· 
<h.hom. 4.330> φοῖβε, πόθεν ταύτην μενοεικέα ληίδʼ ἐλαύνεις, 
<h.hom. 4.331> παῖδα νέον γεγαῶτα, φυὴν κήρυκος ἔχοντα; 
<h.hom. 4.332> σπουδαῖον τόδε χρῆμα θεῶν μεθʼ ὁμήγυριν ἦλθε. 
<h.hom. 4.333> τὸν δʼ αὖτε προσέειπεν ἄναξ ἑκάεργος Ἀπόλλων· 
<h.hom. 4.334> ὦ πάτερ, ἦ τάχα μῦθον ἀκούσεαι οὐκ ἀλαπαδνόν, 
<h.hom. 4.335> κερτομέων ὡς οἶος ἐγὼ φιλολήιός εἰμι. 
<h.hom. 4.336> παῖδά τινʼ εὗρον τόνδε διαπρύσιον κεραϊστὴν 
<h.hom. 4.337> Κυλλήνης ἐν ὄρεσσι, πολὺν διὰ χῶρον ἀνύσσας, 
<h.hom. 4.338> κέρτομον, οἷον ἐγώ γε θεῶν οὐκ ἄλλον ὄπωπα 
<h.hom. 4.339> οὐδʼ ἀνδρῶν, ὁπόσοι λησίμβροτοί εἰσʼ ἐπὶ γαίῃ. 
<h.hom. 4.340> κλέψας δʼ ἐκ λειμῶνος ἐμὰς βοῦς ὤχετʼ ἐλαύνων 
<h.hom. 4.341> ἑσπέριος παρὰ θῖνα πολυφλοίσβοιο θαλάσσης, 
<h.hom. 4.342> εὐθὺ Πύλονδʼ ἐλάων· τὰ δʼ ἄρʼ ἴχνια δοιὰ πέλωρα, 
<h.hom. 4.343> οἷά τʼ ἀγάσσασθαι, καὶ ἀγαυοῦ δαίμονος ἔργα.
<h.hom. 4.344> τῇσιν μὲν γὰρ βουσὶν ἐς ἀσφοδελὸν λειμῶνα 
<h.hom. 4.345> ἀντία βήματʼ ἔχουσα κόνις ἀνέφαινε μέλαινα· 
<h.hom. 4.346> αὐτὸς δʼ ἐκτὸς ὁδοῦ, τις ἀμήχανος, οὔτʼ ἄρα ποσσὶν 
<h.hom. 4.347> οὔτʼ ἄρα χερσὶν ἔβαινε διὰ ψαμαθώδεα χῶρον· 
<h.hom. 4.348> ἀλλʼ ἄλλην τινὰ μῆτιν ἔχων διέτριβε κέλευθα 
<h.hom. 4.349> τοῖα πέλωρʼ ὡς εἴ τις ἀραιῇσι δρυσὶ βαίνοι. 
<h.hom. 4.350> ὄφρα μὲν οὖν ἐδίωκε διὰ ψαμαθώδεα χῶρον, 
<h.hom. 4.351> ῥεῖα μάλʼ ἴχνια πάντα διέπρεπεν ἐν κονίῃσιν· 
<h.hom. 4.352> αὐτὰρ ἐπεὶ ψαμάθοιο μέγαν στίβον ἐξεπέρησεν, 
<h.hom. 4.353> ἄφραστος γένετʼ ὦκα βοῶν στίβος ἠδὲ καὶ αὐτοῦ 
<h.hom. 4.354> χῶρον ἀνὰ κρατερόν· τὸν δʼ ἐφράσατο βροτὸς ἀνὴρ 
<h.hom. 4.355> ἐς Πύλον εὐθὺς ἐλῶντα βοῶν γένος εὐρυμετώπων. 
<h.hom. 4.356> αὐτὰρ ἐπεὶ δὴ τὰς μὲν ἐν ἡσυχίῃ κατέερξε 
<h.hom. 4.357> καὶ διαπυρπαλάμησεν ὁδοῦ τὸ μὲν ἔνθα, τὸ δʼ ἔνθα, 
<h.hom. 4.358> ἐν λίκνῳ κατέκειτο μελαίνῃ νυκτὶ ἐοικώς, 
<h.hom. 4.359> ἄντρῳ ἐν ἠερόεντι κατὰ ζόφον· οὐδέ κεν αὐτὸν 
<h.hom. 4.360> αἰετὸς ὀξὺ λάων ἐσκέψατο· πολλὰ δὲ χερσὶν 
<h.hom. 4.361> αὐγὰς ὠμόργαζε δολοφροσύνην ἀλεγύνων. 
<h.hom. 4.362> αὐτὸς δʼ αὐτίκα μῦθον ἀπηλεγέως ἀγόρευεν· 
<h.hom. 4.363> οὐκ ἴδον, οὐ πυθόμην, οὐκ ἄλλου μῦθον ἄκουσα 
<h.hom. 4.364> οὐδέ κε μηνύσαιμʼ, οὐδʼ ἄν μήνυτρον ἀροίμην. 
<h.hom. 4.365> Ἠ τοι ἄρʼ ὣς εἰπὼν κατʼ ἄρʼ ἕζετο Φοῖβος Ἀπόλλων· 
<h.hom. 4.366> Ερμῆς δʼ αὖθʼ ἑτέρωθεν ἀμειβόμενος ἔπος ηὔδα, 
<h.hom. 4.367> δείξατο δʼ ἐς Κρονίωνα, θεῶν σημάντορα πάντων· 
<h.hom. 4.368> ζεῦ πάτερ, ἦ τοι ἐγώ σοι ἀληθείην καταλέξω· 
<h.hom. 4.369> νημερτής τε γάρ εἰμι καὶ οὐκ οἶδα ψεύδεσθαι. 
<h.hom. 4.370> ἦλθεν ἐς ἡμετέρου διζήμενος εἰλίποδας βοῦς 
<h.hom. 4.371> σήμερον ἠελίοιο νέον ἐπιτελλομένοιο· 
<h.hom. 4.372> οὐδὲ θεῶν μακάρων ἄγε μάρτυρας οὐδὲ κατόπτας, 
<h.hom. 4.373> μηνύειν δʼ ἐκέλευεν ἀναγκαίης ὑπὸ πολλῆς, 
<h.hom. 4.374> πολλὰ δέ μʼ ἠπείλησε βαλεῖν ἐς Τάρταρον εὐρύν, 
<h.hom. 4.375> οὕνεχʼ ὃ μὲν τέρεν ἄνθος ἔχει φιλοκυδέος ἥβης, 
<h.hom. 4.376> αὐτὰρ ἐγὼ χθιζὸς γενόμην, τὰ δέ τʼ οἶδε καὶ αὐτός, 
<h.hom. 4.377> οὔτι βοῶν ἐλατῆρι, κραταιῷ φωτί, ἐοικώς. 
<h.hom. 4.378> πείθεο· καὶ γὰρ ἐμεῖο πατὴρ φίλος εὔχεαι εἶναι, 
<h.hom. 4.379> ὡς οὐκ οἴκαδʼ ἔλασσα βόας, ὣς ὄλβιος εἴην, 
<h.hom. 4.380> οὐδʼ ὑπὲρ οὐδὸν ἔβην· τὸ δέ τʼ ἀτρεκέως ἀγορεύω. 
<h.hom. 4.381> Ἠέλιον δὲ μάλʼ αἰδέομαι καὶ δαίμονας ἄλλους, 
<h.hom. 4.382> καὶ σε φιλῶ καὶ τοῦτον ὀπίζομαι· οἶσθα καὶ αὐτός, 
<h.hom. 4.383> ὡς οὐκ αἴτιός εἰμι· μέγαν δʼ ἐπιδώσομαι ὅρκον· 
<h.hom. 4.384> οὐ μὰ τάδʼ ἀθανάτων εὐκόσμητα προθύραια. 
<h.hom. 4.385> καί που ἐγὼ τούτῳ τίσω ποτὲ νηλέα φώρην, 
<h.hom. 4.386> καὶ κρατερῷ περ ἐόντι· σὺ δʼ ὁπλοτέροισιν ἄρηγε.
<h.hom. 4.387> ὣς φάτʼ ἐπιλλίζων Κυλλήνιος Ἀργειφόντης· 
<h.hom. 4.388> καὶ τὸ σπάργανον εἶχεν ἐπʼ ὠλένῃ οὐδʼ ἀπέβαλλε. 
<h.hom. 4.389> Ζεὺς δὲ μέγʼ ἐξεγέλασσεν ἰδὼν κακομηδέα παῖδα 
<h.hom. 4.390> εὖ καὶ ἐπισταμένως ἀρνεύμενον ἀμφὶ βόεσσιν. 
<h.hom. 4.391> ἀμφοτέρους δʼ ἐκέλευσεν ὁμόφρονα θυμὸν ἔχοντας 
<h.hom. 4.392> ζητεύειν, Ἑρμῆν δὲ διάκτορον ἡγεμονεύειν 
<h.hom. 4.393> καὶ δεῖξαι τὸν χῶρον ἐπʼ ἀβλαβίῃσι νόοιο, 
<h.hom. 4.394> ὅππη δὴ αὖτʼ ἀπέκρυψε βοῶν ἴφθιμα κάρηνα. 
<h.hom. 4.395> νεῦσεν δὲ Κρονίδης, ἐπεπείθετο δʼ ἀγλαὸς Ἑρμῆς· 
<h.hom. 4.396> ῥηιδίως γὰρ ἔπειθε Διὸς νόος αἰγιόχοιο. 
<h.hom. 4.397> τὼ δʼ ἄμφω σπεύδοντε Διὸς περικαλλέα τέκνα 
<h.hom. 4.398> ἐς Πύλον ἠμαθόεντα ἐπʼ Ἀλφειοῦ πόρον ἷξον· 
<h.hom. 4.399> ἀγροὺς δʼ ἐξίκοντο καὶ αὔλιον ὑψιμέλαθρον, 
<h.hom. 4.400> ἡχοῦ δὴ τὰ χρήματʼ ἀτάλλετο νυκτὸς ἐν ὥρῃ. 
<h.hom. 4.401> ἔνθʼ Ἑρμῆς μὲν ἔπειτα κιὼν παρὰ λάινον ἄντρον 
<h.hom. 4.402> ἐς φῶς ἐξήλαυνε βοῶν ἴφθιμα κάρηνα· 
<h.hom. 4.403> Λητοΐδης δʼ ἀπάτερθεν ἰδὼν ἐνόησε βοείας 
<h.hom. 4.404> πέτρῃ ἐπʼ ἠλιβάτῳ, τάχα δʼ εἴρετο κύδιμον Ἑρμῆν· 
<h.hom. 4.405> πῶς ἐδύνω, δολομῆτα, δύω βόε δειροτομῆσαι, 
<h.hom. 4.406> ὧδε νεογνὸς ἐὼν καὶ νήπιος; αὐτὸς ἐγώ γε 
<h.hom. 4.407> θαυμαίνω κατόπισθε τὸ σὸν κράτος· οὐδέ τί σε χρὴ 
<h.hom. 4.408> μακρὸν ἀέξεσθαι, Κυλλήνιε, Μαιάδος υἱέ.
<h.hom. 4.409> ὣς ἄρ ἔφη καὶ χερσὶ περίστρεφε καρτερὰ δεσμὰ 
<h.hom. 4.409a> [ἐνδῆσαι μεμαὼς Ἑρμῆν κρατεραῖσι λύγοισι. 
<h.hom. 4.409b> τὸν δʼ οὐκ ἴσχανε δεσμά, λύγοι δʼ ἀπὸ τηλόσε πῖπτον] 
<h.hom. 4.410> ἄγνου· ταὶ δʼ ὑπὸ ποσσὶ κατὰ χθονὸς αἶψα φύοντο 
<h.hom. 4.411> αὐτόθεν, ἐμβολάδην ἐστραμμέναι ἀλλήλῃσι, 
<h.hom. 4.412> ῥεῖά τε καὶ πάσῃσιν ἐπʼ ἀγραύλοισι βόεσσιν, 
<h.hom. 4.413> Ἑρμέω βουλῇσι κλεψίφρονος· αὐτὰρ Ἀπόλλων 
<h.hom. 4.414> θαύμασεν ἀθρήσας. τότε δὴ κρατὺς Ἀργειφόντης 
<h.hom. 4.415> χῶρον ὑποβλήδην ἐσκέψατο, πῦρ ἀμαρύσσων, 
<h.hom. 4.416> ἐγκρύψαι μεμαώς· Λητοῦς δʼ ἐρικυδέος υἱὸν 
<h.hom. 4.417> ῥεῖα μάλʼ ἐπρήυνεν ἑκηβόλον, ὡς ἔθελʼ αὐτός, 
<h.hom. 4.418> καὶ κρατερόν περ ἐόντα· λαβὼν δʼ ἐπʼ ἀριστερὰ χειρὸς 
<h.hom. 4.419> πλήκτρῳ ἐπειρήτιζε κατὰ μέρος· ἣ δʼ ὑπὸ χειρὸς 
<h.hom. 4.420> σμερδαλέον κονάβησε· γέλασσε δὲ Φοῖβος Ἀπόλλων 
<h.hom. 4.421> γηθήσας, ἐρατὴ δὲ διὰ φρένας ἤλυθʼ ἰωὴ 
<h.hom. 4.422> θεσπεσίης ἐνοπῆς καὶ μιν γλυκὺς ἵμερος ᾕρει 
<h.hom. 4.423> θυμῷ ἀκουάζοντα· λύρῃ δʼ ἐρατὸν κιθαρίζων 
<h.hom. 4.424> στῆ ῥʼ ὅ γε θαρσήσας ἐπʼ ἀριστερὰ Μαιάδος υἱὸς 
<h.hom. 4.425> Φοίβου Ἀπόλλωνος· τάχα δὲ λιγέως κιθαρίζων 
<h.hom. 4.426> γηρύετʼ ἀμβολάδην — ἐρατὴ δέ οἱ ἕσπετο φωνή — κραίνων 
<h.hom. 4.427> ἀθανάτους τε θεοὺς καὶ γαῖαν ἐρεμνήν, 
<h.hom. 4.428> ὡς τὰ πρῶτα γένοντο καὶ ὡς λάχε μοῖραν ἕκαστος. 
<h.hom. 4.429> Μνημοσύνην μὲν πρῶτα θεῶν ἐγέραιρεν ἀοιδῇ, 
<h.hom. 4.430> μητέρα Μουσάων· ἣ γὰρ λάχε Μαιάδος υἱόν· 
<h.hom. 4.431> τοὺς δὲ κατὰ πρέσβιν τε καὶ ὡς γεγάασιν ἕκαστος 
<h.hom. 4.432> ἀθανάτους ἐγέραιρε θεοὺς Διὸς ἀγλαὸς υἱός, 
<h.hom. 4.433> πάντʼ ἐνέπων κατὰ κόσμον, ἐπωλένιον κιθαρίζων. 
<h.hom. 4.434> τὸν δʼ ἔρος ἐν στήθεσσιν ἀμήχανος αἴνυτο θυμόν, 
<h.hom. 4.435> καὶ μιν φωνήσας ἔπεα πτερόεντα προσηύδα· 
<h.hom. 4.436> βουφόνε, μηχανιῶτα, πονεύμενε, δαιτὸς ἑταῖρε, 
<h.hom. 4.437> πεντήκοντα βοῶν ἀντάξια ταῦτα μέμηλας. 
<h.hom. 4.438> ἡσυχίως καὶ ἔπειτα διακρινέεσθαι ὀίω· 
<h.hom. 4.439> νῦν δʼ ἄγε μοι τόδε εἰπέ, πολύτροπε Μαιάδος υἱέ, 
<h.hom. 4.440> ἦ σοί γʼ ἐκ γενετῆς τάδʼ ἅμʼ ἕσπετο θαυματὰ ἔργα 
<h.hom. 4.441> ἠέ τις ἀθανάτων ἠὲ θνητῶν ἀνθρώπων 
<h.hom. 4.442> δῶρον ἀγαυὸν ἔδωκε καὶ ἔφρασε θέσπιν ἀοιδήν; 
<h.hom. 4.443> θαυμασίην γὰρ τήνδε νεήφατον ὄσσαν ἀκούω, 
<h.hom. 4.444> ἣν οὐ πώ ποτέ φημι δαήμεναι οὔτε τινʼ ἀνδρῶν 
<h.hom. 4.445> οὔτε τινʼ ἀθανάτων, οἳ Ὀλύμπια δώματʼ ἔχουσι, 
<h.hom. 4.446> νόσφι σέθεν, φηλῆτα, Διὸς καὶ Μαιάδος υἱέ.
<h.hom. 4.447> τίς τέχνη, τίς μοῦσα ἀμηχανέων μελεδώνων, 
<h.hom. 4.448> τίς τρίβος; ἀτρεκέως γὰρ ἅμα τρία πάντα πάρεστιν, 
<h.hom. 4.449> εὐφροσύνην καὶ ἔρωτα καὶ ἥδυμον ὕπνον ἑλέσθαι. 
<h.hom. 4.450> καὶ γὰρ ἐγὼ Μούσῃσιν Ὀλυμπιάδεσσιν ὀπηδός, 
<h.hom. 4.451> τῇσι χοροί τε μέλουσι καὶ ἀγλαὸς οἶμος ἀοιδῆς 
<h.hom. 4.452> καὶ μολπὴ τεθαλυῖα καὶ ἱμερόεις βρόμος αὐλῶν· 
<h.hom. 4.453> ἀλλʼ οὔ πω τί μοι ὧδε μετὰ φρεσὶν ἄλλο μέλησεν, 
<h.hom. 4.454> οἷα νέων θαλίῃς ἐνδέξια ἔργα πέλονται. 
<h.hom. 4.455> θαυμάζω, Διὸς υἱέ, τάδʼ, ὡς ἐρατὸν κιθαρίζεις. 
<h.hom. 4.456> νῦν δʼ ἐπεὶ οὖν ὀλίγος περ ἐὼν κλυτὰ μήδεα οἶδας, 
<h.hom. 4.457> ἷζε, πέπον, καὶ μῦθον ἐπαίνει πρεσβυτέροισι· 
<h.hom. 4.458> νῦν γάρ τοι κλέος ἔσται ἐν ἀθανάτοισι θεοῖσι 
<h.hom. 4.459> σοί τʼ αὐτῷ καὶ μητρί· τὸ δʼ ἀτρεκέως ἀγορεύσω· 
<h.hom. 4.460> ναὶ μὰ τόδε κρανέινον ἀκόντιον, ἦ μὲν ἐγώ σε 
<h.hom. 4.461> κυδρὸν ἐν ἀθανάτοισι καὶ ὄλβιον ἡγεμόνʼ εἵσω 
<h.hom. 4.462> δώσω τʼ ἀγλαὰ δῶρα καὶ ἐς τέλος οὐκ ἀπατήσω.
<h.hom. 4.463> τὸν δʼ Ἑρμῆς μύθοισιν ἀμείβετο κερδαλέοισιν· 
<h.hom. 4.464> εἰρωτᾷς μʼ, Ἐκάεργε, περιφραδές· αὐτὰρ ἐγώ σοι 
<h.hom. 4.465> τέχνης ἡμετέρης ἐπιβήμεναι οὔ τι μεγαίρω. 
<h.hom. 4.466> σήμερον εἰδήσεις· ἐθέλω δέ τοι ἤπιος εἶναι 
<h.hom. 4.467> βουλῇ καὶ μύθοισι. σὺ δὲ φρεσὶ πάντʼ εὖ οἶδας· 
<h.hom. 4.468> πρῶτος γάρ, Διὸς υἱέ, μετʼ ἀθανάτοισι θαάσσεις, 
<h.hom. 4.469> ἠύς τε κρατερός τε· φιλεῖ δέ σε μητίετα Ζεὺς 
<h.hom. 4.470> ἐκ πάσης ὁσίης, ἔπορεν δέ τοι ἀγλαὰ δῶρα. 
<h.hom. 4.471> καὶ τιμάς σέ γέ φασι δαήμεναι ἐκ Διὸς ὀμφῆς 
<h.hom. 4.472> μαντείας θʼ Ἐκάεργε, Διὸς παρά, θέσφατα πάντα 
<h.hom. 4.473> τῶν νῦν αὐτὸς ἐγώ σε μαλʼ ἀφνειὸν δεδάηκα· 
<h.hom. 4.474> σοὶ δʼ αὐτάγρετόν ἐστι δαήμεναι, ὅττι μενοινᾷς. 
<h.hom. 4.475> ἀλλʼ ἐπεὶ οὖν τοι θυμὸς ἐπιθύει κιθαρίζειν, 
<h.hom. 4.476> μέλπεο καὶ κιθάριζε καὶ ἀγλαίας ἀλέγυνε 
<h.hom. 4.477> δέγμενος ἐξ ἐμέθεν· σὺ δέ μοι, φίλε, κῦδος ὄπαζε. 
<h.hom. 4.478> εὐμόλπει μετὰ χερσὶν ἔχων λιγύφωνον ἑταίρην, 
<h.hom. 4.479> καλὰ καὶ εὖ κατὰ κόσμον ἐπιστάμενος ἀγορεύειν. 
<h.hom. 4.480> εὔκηλος μὲν ἔπειτα φέρειν ἐς δαῖτα θάλειαν 
<h.hom. 4.481> καὶ χορὸν ἱμερόεντα καὶ ἐς φιλοκυδέα κῶμον 
<h.hom. 4.482> εὐφροσύνην νυκτός τε καὶ ἤματος. ὅς τις ἂν αὐτὴν 
<h.hom. 4.483> τέχνῃ καὶ σοφίῃ δεδαημένος ἐξερεείνῃ, 
<h.hom. 4.484> φθεγγομένη παντοῖα νόῳ χαρίεντα διδάσκει 
<h.hom. 4.485> ῥεῖα συνηθείῃσιν ἀθυρομένη μαλακῇσιν, 
<h.hom. 4.486> ἐργασίην φεύγουσα δυήπαθον· ὃς δέ κεν αὐτὴν 
<h.hom. 4.487> νῆις ἐὼν τὸ πρῶτον ἐπιζαφελῶς ἐρεείνῃ, 
<h.hom. 4.488> μὰψ αὔτως κεν ἔπειτα μετήορά τε θρυλλίζοι.
<h.hom. 4.489> σοὶ δʼ αὐτάγρετόν ἐστι δαήμεναι, ὅττι μενοινᾷς. 
<h.hom. 4.490> καὶ τοι ἐγὼ δώσω ταύτην, Διὸς ἀγλαὲ κοῦρε· 
<h.hom. 4.491> ἡμεῖς δʼ αὖτʼ ὄρεός τε καὶ ἱπποβότου πεδίοιο 
<h.hom. 4.492> βουσὶ νομούς, Ἐκάεργε, νομεύσομεν ἀγραύλοισιν. 
<h.hom. 4.493> ἔνθεν ἅλις τέξουσι βόες ταύροις·, μιγεῖσαι 
<h.hom. 4.494> μίγδην θηλείας τε καὶ ἄρσενας· οὐδέ τί σε χρὴ 
<h.hom. 4.495> κερδαλέον περ ἐόντα περιζαμενῶς κεχολῶσθαι.
<h.hom. 4.496> ὣς εἰπὼν ὤρεξʼ· ὃ δʼ ἐδέξατο Φοῖβος Ἀπόλλων, 
<h.hom. 4.497> Ἐρμῇ δʼ ἐγγυάλιξεν ἑκὼν μάστιγα φαεινήν, 
<h.hom. 4.498> βουκολίας τʼ ἐπέτελλεν· ἔδεκτο δὲ Μαιάδος υἱὸς 
<h.hom. 4.499> γηθήσας· κίθαριν δὲ λαβὼν ἐπʼ ἀριστερὰ χειρὸς 
<h.hom. 4.500> Λητοῦς ἀγλαὸς υἱός, ἄναξ ἑκάεργος Ἀπόλλων, 
<h.hom. 4.501> πλήκτρῳ ἐπειρήτιζε κατὰ μένος· ἣ δʼ ὑπένερθε 
<h.hom. 4.502> σμερδαλέον κονάβησε· θεὸς δʼ ὑπὸ καλὸν ἄεισεν. 
<h.hom. 4.503> ἔνθα βόας μὲν ἔπειτα ποτὶ ζάθεον λειμῶνα 
<h.hom. 4.504> ἐτραπέτην· αὐτοὶ δέ, Διὸς περικαλλέα τέκνα, 
<h.hom. 4.505> ἄψορροι πρὸς Ὄλυμπον ἀγάννιφον ἐρρώσαντο 
<h.hom. 4.506> τερπόμενοι φόρμιγγι· χάρη δʼ ἄρα μητιέτα Ζεύς, 
<h.hom. 4.507> ἄμφω δʼ ἐς φιλότητα συνήγαγε· καὶ τὰ μὲν Ἑρμῆς 
<h.hom. 4.508> Λητοΐδην ἐφίλησε διαμπερὲς ὡς ἔτι καὶ νῦν, 
<h.hom. 4.509> σήματʼ ἐπεὶ κίθαριν μὲν Ἑκηβόλῳ ἐγγυάλιξεν 
<h.hom. 4.510> ἱμερτήν, δεδαώς, ὃ δʼ ἐπωλένιον κιθάριζεν· 
<h.hom. 4.511> αὐτὸς δʼ αὖθʼ ἑτέρης σοφίης ἐκμάσσατο τέχνην· 
<h.hom. 4.512> συρίγγων ἐνοπὴν ποιήσατο τηλόθʼ ἀκουστήν. 
<h.hom. 4.513> καὶ τότε Λητοΐδης Ἑρμῆν πρὸς μῦθον ἔειπε·     
<h.hom. 4.514> δείδια, Μαιάδος υἱέ, διάκτορε, ποικιλομῆτα, 
<h.hom. 4.515> μή μοι ἅμα κλέψῃς κίθαριν καὶ καμπύλα τόξα· 
<h.hom. 4.516> τιμὴν γὰρ πὰρ Ζηνὸς ἔχεις ἐπαμοίβια ἔργα 
<h.hom. 4.517> θήσειν ἀνθρώποισι κατὰ χθόνα πουλυβότειραν. 
<h.hom. 4.518> ἀλλʼ εἴ μοι τλαίης γε θεῶν μέγαν ὅρκον ὀμόσσαι, 
<h.hom. 4.519> ἢ κεφαλῇ νεύσας ἢ ἐπὶ Στυγὸς ὄβριμον ὕδωρ, 
<h.hom. 4.520> πάντʼ ἂν ἐμῷ θυμῷ κεχαρισμένα καὶ φίλα ἔρδοις. 
<h.hom. 4.521> καὶ τότε Μαιάδος υἱὸς ὑποσχόμενος κατένευσε, 
<h.hom. 4.522> μή ποτʼ ἀποκλέψειν, ὅσʼ Ἑκηβόλος ἐκτεάτισται, 
<h.hom. 4.523> μηδέ ποτʼ ἐμπελάσειν πυκινῷ δόμῳ· αὐτὰρ Ἀπόλλων 
<h.hom. 4.524> Λητοΐδης κατένευσεν ἐπʼ ἀρθμῷ καὶ φιλότητι, 
<h.hom. 4.525> μή τινα φίλτερον ἄλλον ἐν ἀθανάτοισιν ἔσεσθαι, 
<h.hom. 4.526> μήτε θεὸν μήτʼ ἄνδρα Διὸς γόνον· ἐκ δὲ τέλειον 
<h.hom. 4.526a> αἰετὸν ἧκε πατήρ· ὁ δʼ ἐπώμοσεν· ἦ σε μάλʼ οἶον] 
<h.hom. 4.527> σύμβολον ἀθανάτων ποιήσομαι ἠδʼ ἅμα πάντων, 
<h.hom. 4.528> πιστὸν ἐμῷ θυμῷ καὶ τίμιον· αὐτὰρ ἔπειτα 
<h.hom. 4.529> ὄλβου καὶ πλούτου δώσω περικαλλέα ῥάβδον, 
<h.hom. 4.530> χρυσείην, τριπέτηλον, ἀκήριον ἥ σε φυλάξει 
<h.hom. 4.531> πάντας ἐπικραίνουσʼ ἄθλους ἐπέων τε καὶ ἔργων 
<h.hom. 4.532> τῶν ἀγαθῶν, ὅσα φημὶ δαήμεναι ἐκ Διὸς ὀμφῆς. 
<h.hom. 4.533> μαντείην δέ, φέριστε, διοτρεφές, ἣν ἐρεείνεις, 
<h.hom. 4.534> οὔτε σὲ θέσφατόν ἐστι δαήμεναι οὔτε τινʼ ἄλλον 
<h.hom. 4.535> ἀθανάτων· τὸ γὰρ οἶδε Διὸς νόος· αὐτὰρ ἐγώ γε 
<h.hom. 4.536> πιστωθεὶς κατένευσα καὶ ὤμοσα καρτερὸν ὅρκον, 
<h.hom. 4.537> μή τινα νόσφιν ἐμεῖο θεῶν αἰειγενετάων 
<h.hom. 4.538> ἄλλον γʼ εἴσεσθαι Ζηνὸς πυκινόφρονα βουλήν. 
<h.hom. 4.539> καὶ σύ, κασίγνητε χρυσόρραπι, μή με κέλευε 
<h.hom. 4.540> θέσφατα πιφαύσκειν, ὅσα μήδεται εὐρύοπα Ζεύς. 
<h.hom. 4.541> ἀνθρώπων δʼ ἄλλον δηλήσομαι, ἄλλον ὀνήσω, 
<h.hom. 4.542> πολλὰ περιτροπέων ἀμεγάρτων φῦλʼ ἀνθρώπων. 
<h.hom. 4.543> καὶ μὲν ἐμῆς ὀμφῆς ἀπονήσεται, ὅς τις ἂν ἔλθῃ 
<h.hom. 4.544> φωνῇ καὶ πτερύγεσσι τεληέντων οἰωνῶν· 
<h.hom. 4.545> οὗτος ἐμῆς ὀμφῆς ἀπονήσεται, οὐδʼ ἀπατήσω. 
<h.hom. 4.546> ὃς δέ κε μαψιλόγοισι πιθήσας οἰωνοῖσι 
<h.hom. 4.547> μαντείην ἐθέλῃσι παρὲκ νόον ἐξερεείνειν 
<h.hom. 4.548> ἡμετέρην, νοέειν δὲ θεῶν πλέον αἰὲν ἐόντων, 
<h.hom. 4.549> φήμʼ, ἁλίην ὁδὸν εἶσιν. ἐγὼ δέ κε δῶρα δεχοίμην. 
<h.hom. 4.550> ἄλλο δέ τοι ἐρέω, Μαίης ἐρικυδέος υἱὲ 
<h.hom. 4.551> καὶ Διὸς αἰγιόχοιο, θεῶν ἐριούνιε δαῖμον· 
<h.hom. 4.552> σεμναὶ γὰρ τινες εἰσί, κασίγνηται γεγαυῖαι, 
<h.hom. 4.553> παρθένοι, ὠκείῃσιν ἀγαλλόμεναι πτερύγεσσι, 
<h.hom. 4.554> τρεῖς· κατὰ δὲ κρατὸς πεπαλαγμέναι ἄλφιτα λευκά, 
<h.hom. 4.555> οἰκία ναιετάουσιν ὑπὸ πτυχὶ Παρνησοῖο, 
<h.hom. 4.556> μαντείης ἀπάνευθε διδάσκαλοι, ἣν ἐπὶ βουσὶ 
<h.hom. 4.557> παῖς ἔτʼ ἐὼν μελέτησα· πατὴρ δʼ ἐμὸς οὐκ ἀλέγιζεν, 
<h.hom. 4.558> ἐντεῦθεν δὴ ἔπειτα ποτώμεναι ἄλλοτε ἄλλη 
<h.hom. 4.559> κηρία βόσκονται καὶ τε κραίνουσιν ἕκαστα. 
<h.hom. 4.560> αἳ δʼ ὅτε μὲν θυΐωσιν ἐδηδυῖαι μέλι χλωρόν, 
<h.hom. 4.561> προφρονέως ἐθέλουσιν ἀληθείην ἀγορεύειν· 
<h.hom. 4.562> ἢν δʼ ἀπονοσφισθῶσι θεῶν ἡδεῖαν ἐδωδήν, 
<h.hom. 4.563> ψεύδονται δὴ ἔπειτα διʼ ἀλλήλων δονέουσαι. 
<h.hom. 4.564> τάς τοι ἔπειτα δίδωμι· σὺ δʼ ἀτρεκέως ἐρεείνων 
<h.hom. 4.565> σὴν αὐτοῦ φρένα τέρπε, καὶ εἰ βροτὸν ἄνδρα δαείῃς, 
<h.hom. 4.566> πολλάκι σῆς ὀμφῆς ἐπακούσεται, αἴ κε τύχῃσι. 
<h.hom. 4.567> ταῦτʼ ἔχε, Μαιάδος υἱέ, καὶ ἀγραύλους ἕλικας βοῦς 
<h.hom. 4.568> ἵππους τʼ ἀμφιπόλευε καὶ ἡμιόνους ταλαεργούς.
<h.hom. 4.568a> ὡς ἔφατʼ· οὐρανόθεν δὲ πατὴρ Ζεὺς αὐτὸς ἔπεσσι 
<h.hom. 4.568b> θῆκε τέλος· πᾶσιν δʼ ἄρʼ ὅ γʼ οἰωνοῖσι κέλευσεν
<h.hom. 4.569> καὶ χαροποῖσι λέουσι καὶ ἀργιόδουσι σύεσσι 
<h.hom. 4.570> καὶ κυσὶ καὶ μήλοισιν, ὅσα τρέφει εὐρεῖα χθών, 
<h.hom. 4.571> πᾶσι δʼ ἐπὶ προβάτοισιν ἀνάσσειν κύδιμον Ἑρμῆν, 
<h.hom. 4.572> οἶον δʼ εἰς Ἀΐδην τετελεσμένον ἄγγελον εἶναι, 
<h.hom. 4.573> ὅς τʼ ἄδοτός περ ἐὼν δώσει γέρας οὐκ ἐλάχιστον. 
<h.hom. 4.574> οὕτω Μαιάδος υἱὸν ἄναξ ἐφίλησεν Ἀπόλλων 
<h.hom. 4.575> παντοίῃ φιλότητι· χάριν δʼ ἐπέθηκε Κρονίων. 
<h.hom. 4.576> πᾶσι δʼ ὅ γε θνητοῖσι καὶ ἀθανάτοισιν ὁμιλεῖ. 
<h.hom. 4.577> παῦρα μὲν οὖν ὀνίνησι, τὸ δʼ ἄκριτον ἠπεροπεύει 
<h.hom. 4.578> νύκτα διʼ ὀρφναίην φῦλα θνητῶν ἀνθρώπων. 
<h.hom. 4.579> καὶ σὺ μὲν οὕτω χαῖρε, Διὸς καὶ Μαιάδος, υἱέ· 
<h.hom. 4.580> αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. 