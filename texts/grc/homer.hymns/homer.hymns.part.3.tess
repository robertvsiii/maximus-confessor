<h.hom. 3.1> μνήσομαι οὐδὲ λάθωμαι Ἀπόλλωνος ἑκάτοιο, 
<h.hom. 3.2> ὅντε θεοὶ κατὰ δῶμα Διὸς τρομέουσιν ἰόντα· 
<h.hom. 3.3> καί ῥά τʼ ἀναΐσσουσιν ἐπὶ σχεδὸν ἐρχομένοιο 
<h.hom. 3.4> πάντες ἀφʼ ἑδράων, ὅτε φαίδιμα τόξα τιταίνει. 
<h.hom. 3.5> Λητὼ δʼ οἴη μίμνε παραὶ Διὶ τερπικεραύνῳ, 
<h.hom. 3.6> ἥ ῥα βιόν τʼ ἐχάλασσε καὶ ἐκλήισσε φαρέτρην, 
<h.hom. 3.7> καί οἱ ἀπʼ ἰφθίμων ὤμων χείρεσσιν ἑλοῦσα 
<h.hom. 3.8> τόξα κατεκρέμασε πρὸς κίονα πατρὸς ἑοῖο 
<h.hom. 3.9> πασσάλου ἐκ χρυσέου· τὸν δʼ ἐς θρόνον εἷσεν ἄγουσα. 
<h.hom. 3.10> τῷ δʼ ἄρα νέκταρ ἔδωκε πατὴρ δέπαϊ χρυσείῳ 
<h.hom. 3.11> δεικνύμενος φίλον υἱόν· ἔπειτα δὲ δαίμονες ἄλλοι 
<h.hom. 3.12> ἔνθα καθίζουσιν· χαίρει δέ τε πότνια Λητώ, 
<h.hom. 3.13> οὕνεκα τοξοφόρον καὶ καρτερὸν υἱὸν ἔτικτε. 
<h.hom. 3.14> χαῖρε, μάκαιρʼ ὦ Λητοῖ, ἐπεὶ τέκες ἀγλαὰ τέκνα, 
<h.hom. 3.15> Ἀπόλλωνά τʼ ἄνακτα καὶ Ἄρτεμιν ἰοχέαιραν, 
<h.hom. 3.16> τὴν μὲν ἐν Ὀρτυγίῃ, τὸν δὲ κραναῇ ἐνὶ Δήλῳ, 
<h.hom. 3.17> κεκλιμένη πρὸς μακρὸν ὄρος καὶ Κύνθιον ὄχθον, 
<h.hom. 3.18> ἀγχοτάτω φοίνικος, ἐπʼ Ἰνωποῖο ῥεέθροις. 
<h.hom. 3.19> πῶς τʼ ἄρ σʼ ὑμνήσω πάντως εὔυμνον ἐόντα; 
<h.hom. 3.20> πάντη γάρ τοι, Φοῖβε, νόμοι βεβλήατʼ ἀοιδῆς, 
<h.hom. 3.21> ἠμὲν ἀνʼ ἤπειρον πορτιτρόφον ἠδʼ ἀνὰ νήσους· 
<h.hom. 3.22> πᾶσαι δὲ σκοπιαί τοι ἅδον καὶ πρώονες ἄκροι 
<h.hom. 3.23> ὑψηλῶν ὀρέων ποταμοί θʼ ἅλαδε προρέοντες 
<h.hom. 3.24> ἀκταί τʼ εἰς ἅλα κεκλιμέναι λιμένες τε θαλάσσης. 
<h.hom. 3.25> ἦ ὥς σε πρῶτον Λητὼ τέκε, χάρμα βροτοῖσι, 
<h.hom. 3.26> κλινθεῖσα πρὸς Κύνθου ὄρος κραναῇ ἐνὶ νήσῳ, 
<h.hom. 3.27> Δήλῳ ἐν ἀμφιρύτῃ; ἑκάτερθε δὲ κῦμα κελαινὸν 
<h.hom. 3.28> ἐξῄει χέρσονδε λιγυπνοίοις ἀνέμοισιν, 
<h.hom. 3.29> ἔνθεν ἀπορνύμενος πᾶσι θνητοῖσιν ἀνάσσεις. 
<h.hom. 3.30> ὅσσους Κρήτη τʼ ἐντὸς ἔχει καὶ δῆμος Ἀθηνῶν 
<h.hom. 3.31> νῆσός τʼ Αἰγίνη ναυσικλειτή τʼ Εὔβοια, 
<h.hom. 3.32> Αἰγαί, Πειρεσίαι τε καὶ ἀγχιάλη Πεπάρηθος 
<h.hom. 3.33> Θρηίκιός τʼ Ἀθόως καὶ Πηλίου ἄκρα κάρηνα 
<h.hom. 3.34> Θρηικίη τε Σάμος Ἴδης τʼ ὄρεα σκιόεντα, 
<h.hom. 3.35> Σκῦρος καὶ Φώκαια καὶ Αὐτοκάνης ὄρος αἰπύ, 
<h.hom. 3.36> Ἴμβρος τʼ εὐκτιμένη καὶ Λῆμνος ἀμιχθαλόεσσα 
<h.hom. 3.37> Λέσβος τʼ ἠγαθέη, Μάκαρος ἕδος Αἰολίωνος, 
<h.hom. 3.38> καὶ Χίος, ἣ νήσων λιπαρωτάτη εἰν ἁλὶ κεῖται, 
<h.hom. 3.39> παιπαλόεις τε Μίμας καὶ Κωρύκου ἄκρα κάρηνα 
<h.hom. 3.40> καὶ Κλάρος αἰγλήεσσα καὶ Αἰσαγέης ὄρος αἰπὺ 
<h.hom. 3.41> καὶ Σάμος ὑδρηλὴ Μυκάλης τʼ αἰπεινὰ κάρηνα 
<h.hom. 3.42> Μίλητός τε Κόως τε, πόλις Μερόπων ἀνθρώπων, 
<h.hom. 3.43> καὶ Κνίδος αἰπεινὴ καὶ Κάρπαθος ἠνεμόεσσα 
<h.hom. 3.44> Νάξος τʼ ἠδὲ Πάρος Ῥήναιά τε πετρήεσσα, 
<h.hom. 3.45> τόσσον ἔπʼ ὠδίνουσα Ἑκηβόλον ἵκετο Λητώ, 
<h.hom. 3.46> εἴ τίς οἱ γαιέων υἱεῖ θέλοι οἰκία θέσθαι.
<h.hom. 3.47> αἳ δὲ μάλʼ ἐτρόμεον καὶ ἐδείδισαν, οὐδέ τις ἔτλη 
<h.hom. 3.48> Φοῖβον δέξασθαι, καὶ πιοτέρη περ ἐοῦσα· 
<h.hom. 3.49> πρίν γʼ ὅτε δή ῥʼ ἐπὶ Δήλου ἐβήσατο πότνια Λητὼ 
<h.hom. 3.50> καί μιν ἀνειρομένη ἔπεα πτερόεντα προσηύδα· 
<h.hom. 3.51> δῆλʼ, εἰ γάρ κʼ ἐθέλοις ἕδος ἔμμεναι υἷος ἐμοῖο, 
<h.hom. 3.52> Φοίβου Ἀπόλλωνος, θέσθαι τʼ ἔνι πίονα νηόν, — 
<h.hom. 3.53> ἄλλος δʼ οὔτις σεῖό ποθʼ ἅψεται, οὐδέ σε λήσει· 
<h.hom. 3.54> οὐδʼ εὔβων σέ γʼ ἔσεσθαι ὀίομαι οὔτʼ εὔμηλον, 
<h.hom. 3.55> οὐδὲ τρύγην οἴσεις οὔτʼ ἂρ φυτὰ μυρία φύσεις. 
<h.hom. 3.56> εἰ δέ κʼ Ἀπόλλωνος ἑκαέργου νηὸν ἔχῃσθα, 
<h.hom. 3.57> ἄνθρωποί τοι πάντες ἀγινήσουσʼ ἑκατόμβας 
<h.hom. 3.58> ἐνθάδʼ ἀγειρόμενοι, κνίσση δέ τοι ἄσπετος αἰεὶ 
<h.hom. 3.59> δημοῦ ἀναΐξει βοσκήσεις θʼ οἵ κέ σʼ ἔχωσι 
<h.hom. 3.60> χειρὸς ἀπʼ ἀλλοτρίης, ἐπεὶ οὔ τοι πῖαρ ὑπʼ οὖδας.
<h.hom. 3.61> ὣς φάτο· χαῖρε δὲ Δῆλος, ἀμειβομένη δὲ προσηύδα· 
<h.hom. 3.62> Λητοῖ, κυδίστη θύγατερ μεγάλου Κοίοιο, 
<h.hom. 3.63> ἀσπασίη κεν ἐγώ γε γονὴν ἑκάτοιο ἄνακτος 
<h.hom. 3.64> δεξαίμην· αἰνῶς γὰρ ἐτήτυμόν εἰμι δυσηχὴς 
<h.hom. 3.65> ἀνδράσιν· ὧδε δέ κεν περιτιμήεσσα γενοίμην. 
<h.hom. 3.66> ἀλλὰ τόδε τρομέω, Λητοῖ, ἔπος, οὐδέ σε κεύσω· 
<h.hom. 3.67> λίην γάρ τινά φασιν ἀτάσθαλον Ἀπόλλωνα 
<h.hom. 3.68> ἔσσεσθαι, μέγα δὲ πρυτανευσέμεν ἀθανάτοισι 
<h.hom. 3.69> καὶ θνητοῖσι βροτοῖσιν ἐπὶ ζείδωρον ἄρουραν. 
<h.hom. 3.70> τῷ ῥʼ αἰνῶς δείδοικα κατὰ φρένα καὶ κατὰ θυμόν, 
<h.hom. 3.71> μή, ὁπότʼ ἂν τὸ πρῶτον ἴδῃ φάος ἠελίοιο, 
<h.hom. 3.72> νῆσον ἀτιμήσας, ἐπεὶ ἦ κραναήπεδός εἰμι, 
<h.hom. 3.73> ποσσὶ καταστρέψας ὤσῃ ἁλὸς ἐν πελάγεσσιν, 
<h.hom. 3.74> ἔνθʼ ἐμὲ μὲν μέγα κῦμα κατὰ κρατὸς ἅλις αἰεὶ 
<h.hom. 3.75> κλύσσει· ὃ δʼ ἄλλην γαῖαν ἀφίξεται, ἥ κεν ἅδῃ οἱ, 
<h.hom. 3.76> τεύξασθαι νηόν τε καὶ ἄλσεα δενδρήεντα· 
<h.hom. 3.77> πουλύποδες δʼ ἐν ἐμοὶ θαλάμας φῶκαί τε μέλαιναι 
<h.hom. 3.78> οἰκία ποιήσονται ἀκηδέα, χήτεϊ λαῶν. 
<h.hom. 3.79> ἀλλʼ εἴ μοι τλαίης γε, θεά, μέγαν ὅρκον ὀμόσσαι, 
<h.hom. 3.80> ἐνθάδε μιν πρῶτον τεύξειν περικαλλέα νηὸν 
<h.hom. 3.81> ἔμμεναι ἀνθρώπων χρηστήριον, αὐτὰρ ἔπειτα 
<h.hom. 3.82a> τεύξασθαι νηούς τε καὶ ἄλσεα δενδρηέντα
<h.hom. 3.83> πάντας ἐπʼ ἀνθρώπους, ἐπεὶ ἦ πολυώνυμος ἔσται.
<h.hom. 3.84> ὣς ἄρ ἔφη· Λητὼ δὲ θεῶν μέγαν ὅρκον ὄμοσσε· 
<h.hom. 3.85> ἴστω νῦν τάδε Γαῖα καὶ Οὐρανὸς εὐρὺς ὕπερθεν 
<h.hom. 3.86> καὶ τὸ κατειβόμενον Στυγὸς ὕδωρ, ὅστε μέγιστος 
<h.hom. 3.87> ὅρκος δεινότατός τε πέλει μακάρεσσι θεοῖσιν· 
<h.hom. 3.88> ἦ μὴν Φοίβου τῇδε θυώδης ἔσσεται αἰεὶ 
<h.hom. 3.89> βωμὸς καὶ τέμενος, τίσει δέ σέ γʼ ἔξοχα πάντων.
<h.hom. 3.90> αὐτὰρ ἐπεί ῥʼ ὄμοσέν τε τελεύτησέν τε τὸν ὅρκον, 
<h.hom. 3.91> Δῆλος μὲν μάλα χαῖρε γονῇ ἑκάτοιο ἄνακτος· 
<h.hom. 3.92> Λητὼ δʼ ἐννῆμάρ τε καὶ ἐννέα νύκτας ἀέλπτοις 
<h.hom. 3.93> ὠδίνεσσι πέπαρτο. θεαὶ δʼ ἔσαν ἔνδοθι πᾶσαι, 
<h.hom. 3.94> ὅσσαι ἄρισται ἔασι, Διώνη τε Ῥείη τε 
<h.hom. 3.95> Ἰχναίη τε Θέμις καὶ ἀγάστονος Ἀμφιτρίτη 
<h.hom. 3.96> ἄλλαι τʼ ἀθάναται νόσφιν λευκωλένου Ἥρης· 
<h.hom. 3.97> ἧστο γὰρ ἐν μεγάροισι Διὸς νεφεληγερέταο· 
<h.hom. 3.98> μούνη δʼ οὐκ ἐπέπυστο μογοστόκος Εἰλείθυια· 
<h.hom. 3.99> ἧστο γὰρ ἄκρῳ Ὀλύμπῳ ὑπὸ χρυσέοισι νέφεσσιν, 
<h.hom. 3.100> Ἥρης φραδμοσύνης λευκωλένου, ἥ μιν ἔρυκε 
<h.hom. 3.101> ζηλοσύνῃ, ὅτʼ ἄρʼ υἱὸν ἀμύμονά τε κρατερόν τε 
<h.hom. 3.102> Λητὼ τέξεσθαι καλλιπλόκαμος τότʼ ἔμελλεν. 
<h.hom. 3.103> αἳ δʼ Ἶριν προὔπεμψαν ἐυκτιμένης ἀπὸ νήσου, 
<h.hom. 3.104> ἀξέμεν Εἰλείθυιαν, ὑποσχόμεναι μέγαν ὅρμον, 
<h.hom. 3.105> χρυσείοισι λίνοισιν ἐερμένον, ἐννεάπηχυν· 
<h.hom. 3.106> νόσφιν δʼ ἤνωγον καλέειν λευκωλένου Ἥρης, 
<h.hom. 3.107> νή μιν ἔπειτʼ ἐπέεσσιν ἀποστρέψειεν ἰοῦσαν. 
<h.hom. 3.108> αὐτὰρ ἐπεὶ τό γʼ ἄκουσε ποδήνεμος ὠκέα Ἶρις, 
<h.hom. 3.109> βῆ ῥα θέειν, ταχέως δὲ διήνυσε πᾶν τὸ μεσηγύ. 
<h.hom. 3.110> αὐτὰρ ἐπεί ῥʼ ἵκανε θεῶν ἕδος, αἰπὺν Ὄλυμπον, 
<h.hom. 3.111> αὐτίκʼ ἄρʼ Εἰλείθυιαν ἀπὲκ μεγάροιο θύραζε 
<h.hom. 3.112> ἐκπροκαλεσσαμένη ἔπεα πτερόεντα προσηύδα, 
<h.hom. 3.113> πάντα μάλʼ, ὡς ἐπέτελλον Ὀλύμπια δώματʼ ἔχουσαι. 
<h.hom. 3.114> τῇ δʼ ἄρα θυμὸν ἔπειθεν ἐνὶ στήθεσσι φίλοισι· 
<h.hom. 3.115> βὰν δὲ ποσὶ τρήρωσι πελειάσιν ἴθμαθʼ ὁμοῖαι. 
<h.hom. 3.116> εὖτʼ ἐπὶ Δήλου ἔβαινε μογοστόκος Εἰλείθυια, 
<h.hom. 3.117> δὴ τότε τὴν τόκος εἷλε, μενοίνησεν δὲ τεκέσθαι. 
<h.hom. 3.118> ἀμφὶ δὲ φοίνικι βάλε πήχεε, γοῦνα δʼ ἔρεισε 
<h.hom. 3.119> λειμῶνι μαλακῷ· μείδησε δὲ γαῖʼ ὑπένερθεν· 
<h.hom. 3.120> ἐκ δʼ ἔθορε πρὸ φόωσδε· θεαὶ δʼ ὀλόλυξαν ἅπασαι. 
<h.hom. 3.121> ἔνθα σέ, ἤιε Φοῖβε, θεαὶ λόον ὕδατι καλῷ 
<h.hom. 3.122> ἁγνῶς καὶ καθαρῶς, σπάρξαν δʼ ἐν φάρεϊ λευκῷ, 
<h.hom. 3.123> λεπτῷ, νηγατέῳ· περὶ δὲ χρύσεον στρόφον ἧκαν. 
<h.hom. 3.124> οὐδʼ ἄρʼ Ἀπόλλωνα χρυσάορα θήσατο μήτηρ, 
<h.hom. 3.125> ἀλλὰ Θέμις νέκταρ τε καὶ ἀμβροσίην ἐρατεινὴν 
<h.hom. 3.126> ἀθανάτῃσιν χερσὶν ἐπήρξατο· χαῖρε δὲ Λητώ, 
<h.hom. 3.127> οὕνεκα τοξοφόρον καὶ καρτερὸν υἱὸν ἔτικτεν. 
<h.hom. 3.128> αὐτὰρ ἐπεὶ δή, Φοῖβε, κατέβρως ἄμβροτον εἶδαρ, 
<h.hom. 3.129> οὔ σέ γʼ ἔπειτʼ ἴσχον χρύσεοι στρόφοι ἀσπαίροντα, 
<h.hom. 3.130> οὐδʼ ἔτι δέσματʼ ἔρυκε, λύοντο δὲ πείρατα πάντα. 
<h.hom. 3.131> αὐτίκα δʼ ἀθανάτῃσι μετηύδα Φοῖβος Ἀπόλλων·
<h.hom. 3.132> εἴη μοι κίθαρίς τε φίλη καὶ καμπύλα τόξα, 
<h.hom. 3.133> χρήσω δʼ ἀνθρώποισι Διὸς νημερτέα βουλήν.
<h.hom. 3.134> ὣς εἰπὼν ἐβίβασκεν ἐπὶ χθονὸς εὐρυοδείης 
<h.hom. 3.135> Φοῖβος ἀκερσεκόμης, ἑκατηβόλος· αἳ δʼ ἄρα πᾶσαι 
<h.hom. 3.136> θάμβεον ἀθάναται· χρυσῷ δʼ ἄρα Δῆλος ἅπασα 
<h.hom. 3.137> βεβρίθει, καθορῶσα Διὸς Λητοὺς τε γενέθλην,
<h.hom. 3.138> γηθοσύνῃ, ὅτι μιν θεὸς εἵλετο οἰκία θέσθαι
<h.hom. 3.139> νήσων ἠπείρου τε, φίλησε δὲ κηρόθι μᾶλλον.
<h.hom. 3.140> ἤνθησʼ, ὡς ὅτε τε ῥίον οὔρεος ἄνθεσιν ὕλης. 
<h.hom. 3.141> αὐτὸς δʼ, ἀργυρότοξε, ἄναξ ἑκατηβόλʼ Ἄπολλον, 
<h.hom. 3.142> ἄλλοτε μέν τʼ ἐπὶ Κύνθου ἐβήσαο παιπαλόεντος, 
<h.hom. 3.143> ἄλλοτε δʼ ἂν νήσους τε καὶ ἀνέρας ἠλάσκαζες. 
<h.hom. 3.144> πολλοί τοι νηοί τε καὶ ἄλσεα δενδρήεντα· 
<h.hom. 3.145> πᾶσαι δὲ σκοπιαί τε φίλαι καὶ πρώονες ἄκροι 
<h.hom. 3.146> ὑψηλῶν ὀρέων ποταμοί θʼ ἅλαδε προρέοντες· 
<h.hom. 3.147> ἀλλὰ σὺ Δήλῳ, Φοῖβε, μάλιστʼ ἐπιτέρπεαι ἦτορ, 
<h.hom. 3.148> ἔνθα τοι ἑλκεχίτωνες Ἰάονες ἠγερέθονται 
<h.hom. 3.149> αὐτοῖς σὺν παίδεσσι καὶ αἰδοίῃς ἀλόχοισιν. 
<h.hom. 3.150> οἱ δέ σε πυγμαχίῃ τε καὶ ὀρχηθμῷ καὶ ἀοιδῇ 
<h.hom. 3.151> μνησάμενοι τέρπουσιν, ὅτʼ ἄν στήσωνται ἀγῶνα. 
<h.hom. 3.152> φαίη κʼ ἀθανάτους καὶ ἀγήρως ἔμμεναι αἰεί, 
<h.hom. 3.153> ὃς τόθʼ ὑπαντιάσειʼ, ὅτʼ Ἰάονες ἀθρόοι εἶεν· 
<h.hom. 3.154> πάντων γάρ κεν ἴδοιτο χάριν, τέρψαιτο δὲ θυμὸν 
<h.hom. 3.155> ἄνδρας τʼ εἰσορόων καλλιζώνους τε γυναῖκας 
<h.hom. 3.156> νῆάς τʼ ὠκείας ἠδʼ αὐτῶν κτήματα πολλά. 
<h.hom. 3.157> πρὸς δὲ τόδε μέγα θαῦμα, ὅου κλέος οὔποτʼ ὀλεῖται, 
<h.hom. 3.158> κοῦραι Δηλιάδες, ἑκατηβελέταο θεράπναι· 
<h.hom. 3.159> αἵ τʼ ἐπεὶ ἂρ πρῶτον μὲν Ἀπόλλωνʼ ὑμνήσωσιν, 
<h.hom. 3.160> αὖτις δʼ αὖ Λητώ τε καὶ Ἄρτεμιν ἰοχέαιραν, 
<h.hom. 3.161> μνησάμεναι ἀνδρῶν τε παλαιῶν ἠδὲ γυναικῶν 
<h.hom. 3.162> ὕμνον ἀείδουσιν, θέλγουσι δὲ φῦλʼ ἀνθρώπων. 
<h.hom. 3.163> πάντων δʼ ἀνθρώπων φωνὰς καὶ βαμβαλιαστὺν 
<h.hom. 3.164> μιμεῖσθʼ ἴσασιν· φαίη δέ κεν αὐτὸς ἕκαστος 
<h.hom. 3.165> φθέγγεσθʼ· οὕτω σφιν καλὴ συνάρηρεν ἀοιδή. 
<h.hom. 3.166> ἀλλʼ ἄγεθʼ ἱλήκοι μὲν Ἀπόλλων Ἀρτέμιδι ξύν, 
<h.hom. 3.167> χαίρετε δʼ ὑμεῖς πᾶσαι· ἐμεῖο δὲ καὶ μετόπισθεν 
<h.hom. 3.168> μνήσασθʼ, ὁππότε κέν τις ἐπιχθονίων ἀνθρώπων 
<h.hom. 3.169> ἐνθάδ’ ἀνείρηται ξεῖνος ταλαπείριος ἐλθών· 
<h.hom. 3.170> ὦ κοῦραι, τίς δʼ ὔμμιν ἀνὴρ ἥδιστος ἀοιδῶν 
<h.hom. 3.171> ἐνθάδε πωλεῖται, καὶ τέῳ τέρπεσθε μάλιστα;
<h.hom. 3.172> ὑμεῖς δʼ εὖ μάλα πᾶσαι ὑποκρίνασθαι ἀφήμως· 
<h.hom. 3.173> τυφλὸς ἀνήρ, οἰκεῖ δὲ Χίῳ ἔνι παιπαλοέσσῃ 
<h.hom. 3.174> τοῦ πᾶσαι μετόπισθεν ἀριστεύσουσιν ἀοιδαί.
<h.hom. 3.175> ἡμεῖς δʼ ὑμέτερον κλέος οἴσομεν, ὅσσον ἐπʼ αἶαν 
<h.hom. 3.176> ἀνθρώπων στρεφόμεσθα πόλεις εὖ ναιεταώσας· 
<h.hom. 3.177> οἳ δʼ ἐπὶ δὴ πείσονται, ἐπεὶ καὶ ἐτήτυμόν ἐστιν. 
<h.hom. 3.178> αὐτὰρ ἐγὼν οὐ λήξω ἑκηβόλον Ἀπόλλωνα 
<h.hom. 3.179> ὑμνέων ἀργυρότοξον, ὃν ἠύκομος τέκε Λητώ.
<h.hom. 3.180> ὦ ἄνα, καὶ Λυκίην καὶ Μῃονίην ἐρατεινὴν 
<h.hom. 3.181> καὶ Μίλητον ἔχεις, ἔναλον πόλιν ἱμερόεσσαν, 
<h.hom. 3.182> αὐτὸς δʼ αὖ Δήλοιο περικλύστοιο μέγʼ ἀνάσσεις. 
<h.hom. 3.183> εἶσι δὲ φορμίζων Λητοῦς ἐρικυδέος υἱὸς 
<h.hom. 3.184> φόρμιγγι γλαφυρῇ πρὸς Πυθὼ πετρήεσσαν, 
<h.hom. 3.185> ἄμβροτα εἵματʼ ἔχων τεθυωμένα· τοῖο δὲ φόρμιγξ 
<h.hom. 3.186> χρυσέου ὑπὸ πλήκτρου καναχὴν ἔχει ἱμερόεσσαν. 
<h.hom. 3.187> ἔνθεν δὲ πρὸς Ὄλυμπον ἀπὸ χθονός, ὥστε νόημα, 
<h.hom. 3.188> εἶσι Διὸς πρὸς δῶμα θεῶν μεθʼ ὁμήγυριν ἄλλων. 
<h.hom. 3.189> αὐτίκα δʼ ἀθανάτοισι μέλει κίθαρις καὶ ἀοιδή· 
<h.hom. 3.190> Μοῦσαι μέν θʼ ἅμα πᾶσαι ἀμειβόμεναι ὀπὶ καλῇ 
<h.hom. 3.191> ὑμνεῦσίν ῥα θεῶν δῶρʼ ἄμβροτα ἠδʼ ἀνθρώπων 
<h.hom. 3.192> τλημοσύνας, ὅσʼ ἔχοντες ὑπʼ ἀθανάτοισι θεοῖσι 
<h.hom. 3.193> ζώουσʼ ἀφραδέες καὶ ἀμήχανοι, οὐδὲ δύνανται 
<h.hom. 3.194> εὑρέμεναι θανάτοιό τʼ ἄκος καὶ γήραος ἄλκαρ· 
<h.hom. 3.195> αὐτὰρ ἐυπλόκαμοι Χάριτες καὶ ἐύφρονες Ὧραι 
<h.hom. 3.196> Ἁρμονίη θʼ Ἥβη τε Διὸς θυγάτηρ τʼ Ἀφροδίτη 
<h.hom. 3.197> ὀρχεῦντʼ ἀλλήλων ἐπὶ καρπῷ χεῖρας ἔχουσαι· 
<h.hom. 3.198> τῇσι μὲν οὔτʼ αἰσχρὴ μεταμέλπεται οὔτʼ ἐλάχεια, 
<h.hom. 3.199> ἀλλὰ μάλα μεγάλη τε ἰδεῖν καὶ εἶδος ἀγητή, 
<h.hom. 3.200> Ἄρτεμις ἰοχέαιρα ὁμότροφος Ἀπόλλωνι. 
<h.hom. 3.201> ἐν δʼ αὖ τῇσιν Ἄρης καὶ ἐύσκοπος Ἀργειφόντης 
<h.hom. 3.202> παίζουσʼ· αὐτὰρ ὁ Φοῖβος Αʼπόλλων ἐγκιθαρίζει 
<h.hom. 3.203> καλὰ καὶ ὕψι βιβάς· αἴγλη δέ μιν ἀμφιφαείνει 
<h.hom. 3.204> μαρμαρυγαί τε ποδῶν καὶ ἐυκλώστοιο χιτῶνος. 
<h.hom. 3.205> οἳ δʼ ἐπιτέρπονται θυμὸν μέγαν εἰσορόωντες 
<h.hom. 3.206> Λητώ τε χρυσοπλόκαμος καὶ μητίετα Ζεὺς 
<h.hom. 3.207> υἷα φίλον παίζοντα μετʼ ἀθανάτοισι θεοῖσι. 
<h.hom. 3.208> πῶς τʼ ἄρ σʼ ὑμνήσω πάντως εὔυμνον ἐόντα; 
<h.hom. 3.209> ἠέ σʼ ἐνὶ μνηστῆρσιν ἀείδω καὶ φιλότητι, 
<h.hom. 3.210> ὅππως μνωόμενος ἔκιες Ἀζαντίδα κούρην 
<h.hom. 3.211> Ἴσχυʼ ἅμʼ ἀντιθέῳ Ἐλατιονίδη εὐίππῳ; 
<h.hom. 3.212> ἢ ἅμα Θόρβαντι Τριοπέῳ γένος, ἢ ἅμʼ Ἐρευθεῖ; 
<h.hom. 3.213> ἢ ἅμα Λευκίππῳ καὶ Λευκίπποιο δάμαρτι 
<h.hom. 3.214> πεζός, ὃ δʼ ἵπποισιν· οὐ μὴν Τρίοπός γʼ ἐνέλειπεν. 
<h.hom. 3.215> ἢ ὡς τὸ πρῶτον χρηστήριον ἀνθρώποισι 
<h.hom. 3.216> ζητεύων κατὰ γαῖαν ἔβης, ἑκατηβόλʼ Ἄπολλον; 
<h.hom. 3.217> Πιερίην μὲν πρῶτον ἀπʼ Οὐλύμποιο κατῆλθες· 
<h.hom. 3.218> Λέκτον τʼ ἠμαθοέντα παρέστιχες ἠδʼ Ἐνιῆνας 
<h.hom. 3.219> καὶ διὰ Περραιβούς· τάχα δʼ εἰς Ἰαωλκὸν ἵκανες, 
<h.hom. 3.220> Κηναίου τʼ ἐπέβης ναυσικλειτῆς Εὐβοίης. 
<h.hom. 3.221> στῆς δʼ ἐπὶ Ληλάντῳ πεδίῳ· τό τοι οὐχ ἅδε θυμῷ 
<h.hom. 3.222> τεύξασθαι νηόν τε καὶ ἄλσεα δενδρήεντα. 
<h.hom. 3.223> ἔνθεν δʼ Εὔριπον διαβάς, ἑκατηβόλʼ Ἄπολλον, 
<h.hom. 3.224> βῆς ἄνʼ ὄρος ζάθεον, χλωρόν· τάχα δʼ ἷξες ἀπʼ αὐτοῦ 
<h.hom. 3.225> ἐς Μυκαλησσὸν ἰὼν καὶ Τευμησσὸν λεχεποίην.
<h.hom. 3.226> Θήβης δʼ εἰσαφίκανες ἕδος καταειμένον ὕλῃ· 
<h.hom. 3.227> οὐ γάρ πώ τις ἔναιε βροτῶν ἱερῇ ἐνὶ Θήβῃ, 
<h.hom. 3.228> οὐδʼ ἄρα πω τότε γʼ ἦσαν ἀταρπιτοὶ οὐδὲ κέλευθοι 
<h.hom. 3.229> Θήβης ἂμ πεδίον πυρηφόρον, ἀλλʼ ἔχεν ὕλη. 
<h.hom. 3.230> ἔνθεν δὲ προτέρω ἔκιες, ἑκατηβόλʼ Ἄπολλον, 
<h.hom. 3.231> Ὀγχηστὸν δʼ ἷξες, Ποσιδήιον ἀγλαὸν ἄλσος· 
<h.hom. 3.232> ἔνθα νεοδμὴς πῶλος ἀναπνέει ἀχθόμενός περ 
<h.hom. 3.233> ἕλκων ἅρματα καλά· χαμαὶ δʼ ἐλατὴρ ἀγαθός περ 
<h.hom. 3.234> ἐκ δίφροιο θορὼν ὁδὸν ἔρχεται· οἳ δὲ τέως μὲν 
<h.hom. 3.235> κείνʼ ὄχεα κροτέουσι ἀνακτορίην ἀφιέντες. 
<h.hom. 3.236> εἰ δέ κεν ἅρματʼ ἀγῇσιν ἐν ἄλσεϊ δενδρήεντι, 
<h.hom. 3.237> ἵππους μὲν κομέουσι, τὰ δὲ κλίναντες ἐῶσιν· 
<h.hom. 3.238> ὣς γὰρ τὰ πρώτισθʼ ὁσίη γένεθʼ· οἳ δὲ ἄνακτι 
<h.hom. 3.239> εὔχονται, δίφρον δὲ θεοῦ τότε μοῖρα φυλάσσει. 
<h.hom. 3.240> ἔνθεν δὲ προτέρω ἔκιες, ἑκατηβόλʼ Ἄπολλον· 
<h.hom. 3.241> Κηφισσὸν δʼ ἄρʼ ἔπειτα κιχήσαο καλλιρέεθρον, 
<h.hom. 3.242> ὅς τε Λιλαίηθεν προχέει καλλίρροον ὕδωρ. 
<h.hom. 3.243> τὸν διαβάς, Ἑκάεργε, καὶ Ὠκαλέην πολύπυργον 
<h.hom. 3.244> ἔνθεν ἄρʼ εἰς Ἁλίαρτον ἀφίκεο ποιήεντα. 
<h.hom. 3.245> βῆς δʼ ἐπὶ Τελφούσης· τόθι τοι ἅδε χῶρος ἀπήμων 
<h.hom. 3.246> τεύξασθαι νηόν τε καὶ ἄλσεα δενδρήεντα· 
<h.hom. 3.247> στῆς δὲ μάλʼ ἄγχʼ αὐτῆς καὶ μιν πρὸς μῦθον ἔειπες· 
<h.hom. 3.248> Τελφοῦσʼ, ἐνθάδε δὴ φρονέω περικαλλέα νηὸν
<h.hom. 3.249> ἀνθρώπων τεῦξαι χρηστήριον, οἵτε μοι αἰεὶ 
<h.hom. 3.250> ἐνθάδʼ ἀγινήσουσι τεληέσσας ἑκατόμβας, 
<h.hom. 3.251> ἠμὲν ὅσοι Πελοπόννησον πίειραν ἔχουσιν 
<h.hom. 3.252> ἠδʼ ὅσοι Εὐρώπην τε καὶ ἀμφιρύτας κατὰ νήσους, 
<h.hom. 3.253> χρησόμενοι· τοῖσιν δέ κʼ ἐγὼ νημερτέα βουλὴν 
<h.hom. 3.254> πᾶσι θεμιστεύοιμι χρέων ἐνὶ πίονι νηῷ. 
<h.hom. 3.255> ὣς εἰπὼν διέθηκε θεμείλια Φοῖβος Ἀπόλλων 
<h.hom. 3.256> εὐρέα καὶ μάλα μακρὰ διηνεκές· ἣ δὲ ἰδοῦσα 
<h.hom. 3.257> Τελφοῦσα κραδίην ἐχολώσατο εἶπέ τε μῦθον· 
<h.hom. 3.258> φοῖβε ἄναξ ἑκάεργε, ἔπος τί τοι ἐν φρεσὶ θήσω.
<h.hom. 3.259> ἐνθάδʼ ἐπεὶ φρονέεις τεῦξαι περικαλλέα νηὸν 
<h.hom. 3.260> ἔμμεναι ἀνθρώποις χρηστήριον, οἵτε τοι αἰεὶ 
<h.hom. 3.261> ἐνθάδʼ ἀγινήσουσι τεληέσσας ἑκατόμβας·
<h.hom. 3.262> ἀλλʼ ἔκ τοι ἐρέω, σὺ δʼ ἐνὶ φρεσὶ βάλλεο σῇσι, 
<h.hom. 3.263> πημανέει σʼ αἰεὶ κτύπος ἵππων ὠκειάων 
<h.hom. 3.264> ἀρδόμενοί τʼ οὐρῆες ἐμῶν ἱερῶν ἀπὸ πηγέων· 
<h.hom. 3.265> ἔνθα τις ἀνθρώπων βουλήσεται εἰσοράασθαι 
<h.hom. 3.266> ἅρματά τʼ εὐποίητα καὶ ὠκυπόδων κτύπον ἵππων 
<h.hom. 3.267> ἢ νηόν τε μέγαν καὶ κτήματα πόλλʼ ἐνεόντα.
<h.hom. 3.268> ἀλλʼ εἰ δή τι πίθοιο, σὺ δὲ κρείσσων καὶ ἀρείων 
<h.hom. 3.269> ἐσσί, ἄναξ, ἐμέθεν, σεῦ δὲ σθένος ἐστὶ μέγιστον, 
<h.hom. 3.270> ἐν Κρίσῃ ποίησαι ὑπὸ πτυχὶ Παρνησοῖο. 
<h.hom. 3.271> ἔνθʼ οὔθʼ ἅρματα καλὰ δονήσεται οὔτε τοι ἵππων 
<h.hom. 3.272> ὠκυπόδων κτύπος ἔσται ἐύδμητον περὶ βωμόν, 
<h.hom. 3.273> ἀλλά τοι ὣς προσάγοιεν Ἰηπαιήονι δῶρα 
<h.hom. 3.274> ἀνθρώπων κλυτὰ φῦλα· σὺ δὲ φρένας ἀμφιγεγηθὼς 
<h.hom. 3.275> δέξαιʼ ἱερὰ καλὰ περικτιόνων ἀνθρώπων. 
<h.hom. 3.276> ὣς εἰποῦσʼ Ἑκάτου πέπιθε φρένας, ὄφρα οἱ αὐτῇ 
<h.hom. 3.277> Τελφούσῃ κλέος εἴη ἐπὶ χθονί, μηδʼ Ἑκάτοιο. 
<h.hom. 3.278> ἔνθεν δὲ προτέρω ἔκιες, ἑκατηβόλʼ Ἄπολλον· 
<h.hom. 3.279> ἷξες δʼ ἐς Φλεγύων ἀνδρῶν πόλιν ὑβριστάων, 
<h.hom. 3.280> οἳ Διὸς οὐκ ἀλέγοντες ἐπὶ χθονὶ ναιετάασκον 
<h.hom. 3.281> ἐν καλῇ βήσσῃ Κηφισίδος ἐγγύθι λίμνης. 
<h.hom. 3.282> ἔνθεν καρπαλίμως προσέβης πρὸς δειράδα θύων 
<h.hom. 3.283> ἵκεο δʼ ἐς Κρίσην ὑπὸ Παρνησὸν νιφόεντα, 
<h.hom. 3.284> κνημὸν πρὸς Ζέφυρον τετραμμένον, αὐτὰρ ὕπερθεν 
<h.hom. 3.285> πέτρη ἐπικρέμαται, κοίλη δʼ ὑποδέδρομε βῆσσα, 
<h.hom. 3.286> τρηχεῖʼ· ἔνθα ἄναξ τεκμήρατο Φοῖβος Ἀπόλλων 
<h.hom. 3.287> νηὸν ποιήσασθαι ἐπήρατον εἶπέ τε μῦθον· 
<h.hom. 3.288> ἐνθάδε δὴ φρονέω τεῦξαι περικαλλέα νηὸν 
<h.hom. 3.289> ἔμμεναι ἀνθρώποις χρηστήριον, οἵτε μοι αἰεὶ 
<h.hom. 3.290> ἐνθάδʼ ἀγινήσουσι τεληέσσας ἑκατόμβας, 
<h.hom. 3.291> ἠμὲν ὅσοι Πελοπόννησον πίειραν ἔχουσιν, 
<h.hom. 3.292> ἠδʼ ὅσοι Εὐρώπην τε καὶ ἀμφιρύτας κατὰ νήσους, 
<h.hom. 3.293> χρησόμενοι· τοῖσιν δʼ ἄρʼ ἐγὼ νημερτέα βουλὴν 
<h.hom. 3.294> πᾶσι θεμιστεύοιμι χρέων ἐνὶ πίονι νηῷ. 
<h.hom. 3.295> ὣς εἰπὼν διέθηκε θεμείλια Φοῖβος Ἀπόλλων 
<h.hom. 3.296> εὐρέα καὶ μάλα μακρὰ διηνεκές· αὐτὰρ ἐπʼ αὐτοῖς 
<h.hom. 3.297> λάινον οὐδὸν ἔθηκε Τροφώνιος ἠδʼ Ἀγαμήδης, 
<h.hom. 3.298> υἱέες Ἐργίνου, φίλοι ἀθανάτοισι θεοῖσιν· 
<h.hom. 3.299> ἀμφὶ δὲ νηὸν ἔνασσαν ἀθέσφατα φῦλʼ ἀνθρώπων 
<h.hom. 3.300> ξεστοῖσιν λάεσσιν, ἀοίδιμον ἔμμεναι αἰεί. 
<h.hom. 3.301> ἀγχοῦ δὲ κρήνη καλλίρροος, ἔνθα δράκαιναν 
<h.hom. 3.302> κτεῖνεν ἄναξ, Διὸς υἱός, ἀπὸ κρατεροῖο βιοῖο, 
<h.hom. 3.303> ζατρεφέα, μεγάλην, τέρας ἄγριον, ἣ κακὰ πολλὰ 
<h.hom. 3.304> ἀνθρώπους ἔρδεσκεν ἐπὶ χθονί, πολλὰ μὲν αὐτούς, 
<h.hom. 3.305> πολλὰ δὲ μῆλα ταναύποδʼ, ἐπεὶ πέλε πῆμα δαφοινόν. 
<h.hom. 3.306> καὶ ποτε δεξαμένη χρυσοθρόνου ἔτρεφεν Ἥρης 
<h.hom. 3.307> δεινόν τʼ ἀργαλέον τε Τυφάονα, πῆμα βροτοῖσιν· 
<h.hom. 3.308> ὅν ποτʼ ἄρʼ Ἥρη ἔτικτε χολωσαμένη Διὶ πατρί, 
<h.hom. 3.309> ἡνίκʼ ἄρα Κρονίδης ἐρικυδέα γείνατʼ Ἀθήνην 
<h.hom. 3.310> ἐν κορυφῇ· ἣ δʼ αἶψα χολώσατο πότνια Ἥρη 
<h.hom. 3.311> ἠδὲ καὶ ἀγρομένοισι μετʼ ἀθανάτοισιν ἔειπε· 
<h.hom. 3.312> κέκλυτέ μευ, πάντες τε θεοὶ πᾶσαί τε θέαιναι, 
<h.hom. 3.313> ὡς ἔμʼ ἀτιμάζειν ἄρχει νεφεληγερέτα Ζεὺς 
<h.hom. 3.314> πρῶτος, ἐπεί μʼ ἄλοχον ποιήσατο κέδνʼ εἰδυῖαν· 
<h.hom. 3.315> καὶ νῦν νόσφιν ἐμεῖο τέκε γλαυκῶπιν Ἀθήνην, 
<h.hom. 3.316> ἣ πᾶσιν μακάρεσσι μεταπρέπει ἀθανάτοισιν· 
<h.hom. 3.317> αὐτὰρ ὅ γʼ ἠπεδανὸς γέγονεν μετὰ πᾶσι θεοῖσι 
<h.hom. 3.318> παῖς ἐμὸς Ἥφαιστος, ῥικνὸς πόδας, ὃν τέκον αὐτή· 
<h.hom. 3.319a> αἶσχος ἐμοὶ καὶ ὄνειδος ἐν οὐρανῷ ὅντε καὶ αὐτή
<h.hom. 3.320> ῥῖψʼ ἀνὰ χερσὶν ἑλοῦσα καὶ ἔμβαλον εὐρέι πόντῳ· 
<h.hom. 3.321> ἀλλά ἑ Νηρῆος θυγάτηρ Θέτις ἀργυρόπεζα 
<h.hom. 3.322> δέξατο καὶ μετὰ ᾗσι κασιγνήτῃσι κόμισσεν. 
<h.hom. 3.323> ὡς ὄφελʼ ἄλλο θεοῖσι χαρίζεσθαι μακάρεσσι. 
<h.hom. 3.324> σχέτλιε, ποικιλομῆτα, τί νῦν μητίσεαι ἄλλο; 
<h.hom. 3.325> πῶς ἔτλης οἶος τεκέειν γλαυκῶπιν Ἀθήνην; 
<h.hom. 3.326> οὐκ ἂν ἐγὼ τεκόμην; καὶ σὴ κεκλημένη ἔμπης 
<h.hom. 3.327> ἦα ῥʼ ἐν ἀθανάτοισιν, οἳ οὐρανὸν εὐρὺν ἔχουσι. 
<h.hom. 3.328a> φράζεο νῦν μή τοί τι κακὸν μητίσομʼ ὀπίσσω. 
<h.hom. 3.329> καὶ νῦν μέντοι ἐγὼ τεχνήσομαι, ὥς κε γένηται 
<h.hom. 3.330> παῖς ἐμός, ὅς κε θεοῖσι μεταπρέποι ἀθανάτοισιν, 
<h.hom. 3.331> οὔτε σὸν αἰσχύνασʼ ἱερὸν λέχος οὔτʼ ἐμὸν αὐτῆς. 
<h.hom. 3.332> οὐδέ τοι εἰς εὐνὴν πωλήσομαι, ἀλλʼ ἀπὸ σεῖο 
<h.hom. 3.333> τηλόθʼ ἐοῦσα θεοῖσι μετέσσομαι ἀθανάτοισιν. 
<h.hom. 3.334> ὣς εἰποῦσʼ ἀπὸ νόσφι θεῶν κίε χωομένη κῆρ. 
<h.hom. 3.335> αὐτίκʼ ἔπειτʼ ἠρᾶτο βοῶπις πότνια Ἥρη, 
<h.hom. 3.336> χειρὶ καταπρηνεῖ δʼ ἔλασε χθόνα καὶ φάτο μῦθον· 
<h.hom. 3.337> κέκλυτε νῦν μευ, Γαῖα καὶ Οὐρανὸς εὐρὺς ὕπερθεν 
<h.hom. 3.338> Τιτῆνές τε θεοί, τοὶ ὑπὸ χθονὶ ναιετάοντες 
<h.hom. 3.339> Τάρταρον ἀμφὶ μέγαν, τῶν ἒξ ἄνδρες τε θεοί τε· 
<h.hom. 3.340> αὐτοὶ νῦν μευ πάντες ἀκούσατε καὶ δότε παῖδα 
<h.hom. 3.341> νόσφι Διός, μηδέν τι βίην ἐπιδευέα κείνου· 
<h.hom. 3.342> ἀλλʼ ὅ γε φέρτερος ἔστω, ὅσον Κρόνου εὐρύοπα Ζεύς.
<h.hom. 3.343> ὣς ἄρα φωνήσασʼ ἵμασε χθόνα χειρὶ παχείῃ· 
<h.hom. 3.344> κινήθη δʼ ἄρα Γαῖα φερέσβιος· ἣ δὲ ἰδοῦσα 
<h.hom. 3.345> τέρπετο ὃν κατὰ θυμόν· ὀίετο γὰρ τελέεσθαι. 
<h.hom. 3.346> ἐκ τούτου δὴ ἔπειτα τελεσφόρον εἰς ἐνιαυτὸν 
<h.hom. 3.347> οὔτε πότʼ εἰς εὐνὴν Διὸς ἤλυθε μητιόεντος, 
<h.hom. 3.348> οὔτε πότʼ ἐς θῶκον πολυδαίδαλον, ὡς τὸ πάρος περ 
<h.hom. 3.349> αὐτῷ ἐφεζομένη πυκινὰς φραζέσκετο βουλάς· 
<h.hom. 3.350> ἀλλʼ ἥ γʼ ἐν νηοῖσι πολυλλίστοισι μένουσα 
<h.hom. 3.351> τέρπετο οἷς ἱεροῖσι βοῶπις πότνια Ἥρη.
<h.hom. 3.352> ἀλλʼ ὅτε δὴ μῆνές τε καὶ ἡμέραι ἐξετελεῦντο 
<h.hom. 3.353> ἂψ περιτελλομένου ἔτεος καὶ ἐπήλυθον ὧραι, 
<h.hom. 3.354> ἣ δʼ ἔτεκʼ οὔτε θεοῖς ἐναλίγκιον οὔτε βροτοῖσι, 
<h.hom. 3.355> δεινόν τʼ ἀργαλέον τε Τυφάονα, πῆμα βροτοῖσιν. 
<h.hom. 3.356> αὐτίκα τόνδε λαβοῦσα βοῶπις πότνια Ἥρη 
<h.hom. 3.357> δῶκεν ἔπειτα φέρουσα κακῷ κακόν· ἣ δʼ ὑπέδεκτο. 
<h.hom. 3.358> ὃς κακὰ πόλλʼ ἔρδεσκεν ἀγακλυτὰ φῦλʼ ἀνθρώπων· 
<h.hom. 3.359> ὃς τῇ γʼ ἀντιάσειε, φέρεσκέ μιν αἴσιμον ἦμαρ, 
<h.hom. 3.360> πρίν γέ οἱ ἰὸν ἐφῆκε ἄναξ ἑκάεργος Ἀπόλλων 
<h.hom. 3.361> καρτερόν· ἣ δʼ ὀδύνῃσιν ἐρεχθομένη χαλεπῇσι 
<h.hom. 3.362> κεῖτο μέγʼ ἀσθμαίνουσα κυλινδομένη κατὰ χῶρον. 
<h.hom. 3.363> θεσπεσίη δʼ ἐνοπὴ γένετʼ ἄσπετος· ἣ δὲ καθʼ ὕλην 
<h.hom. 3.364> πυκνὰ μάλʼ ἔνθα καὶ ἔνθα ἑλίσσετο, λεῖπε δὲ θυμὸν 
<h.hom. 3.365> φοινὸν ἀποπνείουσʼ· ὃ δʼ ἐπηύξατο Φοῖβος Ἀπόλλων· 
<h.hom. 3.366> ἐνταυθοῖ νῦν πύθευ ἐπὶ χθονὶ βωτιανείρῃ· 
<h.hom. 3.367> οὐδὲ σύ γε ζώουσα κακὸν δήλημα βροτοῖσιν 
<h.hom. 3.368> ἔσσεαι, οἳ γαίης πολυφόρβου καρπὸν ἔδοντες 
<h.hom. 3.369> ἐνθάδʼ ἀγινήσουσι τεληέσσας ἑκατόμβας· 
<h.hom. 3.370> οὐδέ τί τοι θάνατόν γε δυσηλεγέʼ οὔτε Τυφωεὺς 
<h.hom. 3.371> ἀρκέσει οὔτε Χίμαιρα δυσώνυμος, ἀλλά σέ γʼ αὐτοῦ 
<h.hom. 3.372> πύσει Γαῖα μέλαινα καὶ ἠλέκτωρ Ὑπερίων. 
<h.hom. 3.373> ὣς φάτʼ ἐπευχόμενος· τὴν δὲ σκότος ὄσσε κάλυψε. 
<h.hom. 3.374> τὴν δʼ αὐτοῦ κατέπυσʼ ἱερὸν μένος Ἠελίοιο, 
<h.hom. 3.375> ἐξ οὗ νῦν Πυθὼ κικλήσκεται· οἳ δὲ ἄνακτα 
<h.hom. 3.376> Πύθιον ἀγκαλέουσιν ἐπώνυμον, οὕνεκα κεῖθι 
<h.hom. 3.377> αὐτοῦ πῦσε πέλωρ μένος ὀξέος Ἠελίοιο. 
<h.hom. 3.378> καὶ τότʼ ἄρʼ ἔγνω ᾗσιν ἐνὶ φρεσὶ Φοῖβος Ἀπόλλων, 
<h.hom. 3.379> οὕνεκά μιν κρήνη καλλίρροος ἐξαπάφησε· 
<h.hom. 3.380> βῆ δʼ ἐπὶ Τελφούσῃ κεχολωμένος, αἶψα δʼ ἵκανε· 
<h.hom. 3.381> στῆ δὲ μάλʼ ἄγχʼ αὐτῆς καί μιν πρὸς μῦθον ἔειπε· 
<h.hom. 3.382> Τελφοῦσʼ, οὐκ ἄρʼ ἔμελλες ἐμὸν νόον ἐξαπαφοῦσα 
<h.hom. 3.383> χῶρον ἔχουσʼ ἐρατὸν προρέειν καλλίρροον ὕδωρ. 
<h.hom. 3.384> ἐνθάδε δὴ καὶ ἐμὸν κλέος ἔσσεται, οὐδὲ σὸν οἴης. 
<h.hom. 3.385> ἦ καὶ ἐπὶ ῥίον ὦσε ἄναξ ἑκάεργος Ἀπόλλων 
<h.hom. 3.386> πετραίῃς προχυτῇσιν, ἀπέκρυψεν δὲ ῥέεθρα 
<h.hom. 3.387> καὶ βωμὸν ποιήσατʼ ἐν ἄλσεϊ δενδρήεντι, 
<h.hom. 3.388> ἄγχι μάλα κρήνης καλλιρρόου· ἔνθαδʼ ἄνακτι 
<h.hom. 3.389> πάντες ἐπίκλησιν Τελφουσίῳ εὐχετόωνται, 
<h.hom. 3.390> οὕνεκα Τελφούσης ἱερῆς ᾔσχυνε ῥέεθρα. 
<h.hom. 3.391> καὶ τότε δὴ κατὰ θυμὸν ἐφράζετο Φοῖβος Απόλλων, 
<h.hom. 3.392> οὕστινας ἀνθρώπους ὀργείονας εἰσαγάγοιτο, 
<h.hom. 3.393> οἳ θεραπεύσονται Πυθοῖ ἔνι πετρηέσσῃ· 
<h.hom. 3.394> ταῦτʼ ἄρα ὁρμαίνων ἐνόησʼ ἐπὶ οἴνοπι πόντῳ 
<h.hom. 3.395> νῆα θοήν· ἐν δʼ ἄνδρες ἔσαν πολέες τε καὶ ἐσθλοί, 
<h.hom. 3.396> Κρῆτες ἀπὸ Κνωσοῦ Μινωίου, οἵ ῥα ἄνακτι 
<h.hom. 3.397> ἱερά τε ῥέζουσι καὶ ἀγγέλλουσι θέμιστας 
<h.hom. 3.398> φοίβου Ἀπόλλωνος χρυσαόρου, ὅττι κεν εἴπῃ 
<h.hom. 3.399> χρείων ἐκ δάφνης γυάλων ὕπο Παρνησοῖο.
<h.hom. 3.400> οἳ μὲν ἐπὶ πρῆξιν καὶ χρήματα νηὶ μελαίνῃ 
<h.hom. 3.401> ἐς Πύλον ἠμαθόεντα Πυλοιγενέας τʼ ἀνθρώπους 
<h.hom. 3.402> ἔπλεον· αὐτὰρ ὃ τοῖσι συνήντετο Φοῖβος Ἀπόλλων· 
<h.hom. 3.403> ἐν πόντῳ δʼ ἐπόρουσε δέμας δελφῖνι ἐοικὼς 
<h.hom. 3.404> νηὶ θοῇ καὶ κεῖτο πέλωρ μέγα τε δεινόν τε· 
<h.hom. 3.405> τῶν δʼ οὔτις κατὰ θυμὸν ἐπεφράσαθʼ ὥστε νοῆσαι 
<h.hom. 3.406a> ἐκβάλλειν δʼ ἔθελον δελφῖνʼ· ὁ δὲ νῆα μέλαιναν
<h.hom. 3.407> πάντοσʼ ἀνασσείσασκε, τίνασσε δὲ νήια δοῦρα. 
<h.hom. 3.408> οἳ δʼ ἀκέων ἐνὶ νηὶ καθήατο δειμαίνοντες· 
<h.hom. 3.409> οὐδʼ οἵ γʼ ὅπλʼ ἔλυον κοίλην ἀνὰ νῆα μέλαιναν, 
<h.hom. 3.410> οὐδʼ ἔλυον λαῖφος νηὸς κυανοπρώροιο, 
<h.hom. 3.411> ἀλλʼ ὡς τὰ πρώτιστα κατεστήσαντο βοεῦσιν, 
<h.hom. 3.412> ὣς ἔπλεον· κραιπνὸς δὲ Νότος κατόπισθεν ἔπειγε 
<h.hom. 3.413> νῆα θοήν· πρῶτον δὲ παρημείβοντο Μάλειαν, 
<h.hom. 3.414> πὰρ δὲ Λακωνίδα γαῖαν ἁλιστέφανον πτολίεθρον 
<h.hom. 3.415> ἷξον καὶ χῶρον τερψιμβρότου Ἠελίοιο, 
<h.hom. 3.416> Ταίναρον, ἔνθα τε μῆλα βαθύτριχα βόσκεται αἰεὶ 
<h.hom. 3.417> Ἠελίοιο ἄνακτος, ἔχει δʼ ἐπιτερπέα χῶρον. 
<h.hom. 3.418> οἳ μὲν ἄρʼ ἔνθʼ ἔθελον νῆα σχεῖν ἠδʼ ἀποβάντες 
<h.hom. 3.419> φράσσασθαι μέγα θαῦμα καὶ ὀφθαλμοῖσιν ἰδέσθαι, 
<h.hom. 3.420> εἰ μενέει νηὸς γλαφυρῆς δαπέδοισι πέλωρον 
<h.hom. 3.421> ἢ εἰς οἶδμʼ ἅλιον πολυΐχθυον αὖτις ὀρούσει. 
<h.hom. 3.422> ἀλλʼ οὐ πηδαλίοισιν ἐπείθετο νηῦς εὐεργής, 
<h.hom. 3.423> ἀλλὰ παρὲκ Πελοπόννησον πίειραν ἔχουσα 
<h.hom. 3.424> ἤιʼ ὁδόν· πνοιῇ δὲ ἄναξ ἑκάεργος Ἀπόλλων 
<h.hom. 3.425> ῥηιδίως ἴθυνʼ· ἣ δὲ πρήσσουσα κέλευθον 
<h.hom. 3.426> Ἀρήνην ἵκανε καὶ Ἀργυφέην ἐρατεινὴν 
<h.hom. 3.427> καὶ Θρύον, Ἀλφειοῖο πόρον, καὶ ἐύκτιτον Αἶπυ 
<h.hom. 3.428> καὶ Πύλον ἠμαθόεντα Πυλοιγενέας τʼ ἀνθρώπους. 
<h.hom. 3.429> βῆ δὲ παρὰ Κπουνοὺς καὶ Χαλκίδα καὶ παρὰ Δύμην 
<h.hom. 3.430> ἠδὲ παρʼ Ἤλιδα δῖαν, ὅθι κρατέουσιν Ἐπειοί. 
<h.hom. 3.431> εὖτε Φερὰς ἐπέβαλλεν, ἀγαλλομένη Διὸς οὔρῳ, 
<h.hom. 3.432> καί σφιν ὑπὲκ νεφέων Ἰθάκης τʼ ὄρος αἰπὺ πέφαντο 
<h.hom. 3.433> Δουλίχιόν τε Σάμη τε καὶ ὑλήεσσα Ζάκυνθος. 
<h.hom. 3.434> ἀλλʼ ὅτε δὴ Πελοπόννησον παρενίσατο πᾶσαν 
<h.hom. 3.435> καὶ δὴ ἐπὶ Κρίσης κατεφαίνετο κόλπος ἀπείρων, 
<h.hom. 3.436> ὅστε διὲκ Πελοπόννησον πίειραν ἐέργει· 
<h.hom. 3.437> ἦλθʼ ἄνεμος Ζέφυρος μέγας, αἴθριος, ἐκ Διὸς αἴσης, 
<h.hom. 3.438> λάβρος ἐπαιγίζων ἐξ αἰθέρος, ὄφρα τάχιστα 
<h.hom. 3.439> νηῦς ἀνύσειε θέουσα θαλάσσης ἁλμυρὸν ὕδωρ. 
<h.hom. 3.440> ἄψορροι δὴ ἔπειτα πρὸς ἠῶ τʼ ἠέλιόν τε 
<h.hom. 3.441> ἔπλεον· ἡγεμόνευε δʼ ἄναξ Διὸς υἱὸς Ἀπόλλων· 
<h.hom. 3.442> ἷξον δʼ ἐς Κρίσην εὐδείελον, ἀμπελόεσσαν, 
<h.hom. 3.443> ἐς λιμένʼ· ἣ δʼ ἀμάθοισιν ἐχρίμψατο ποντοπόρος νηῦς. 
<h.hom. 3.444> ἔνθʼ ἐκ νηὸς ὄρουσε ἄναξ ἑκάεργος Ἀπόλλων, 
<h.hom. 3.445> ἀστέρι εἰδόμενος μέσῳ ἤματι· τοῦ δʼ ἀπὸ πολλαὶ 
<h.hom. 3.446> σπινθαρίδες πωτῶντο, σέλας δʼ εἰς οὐρανὸν ἷκεν· 
<h.hom. 3.447> ἐς δʼ ἄδυτον κατέδυσε διὰ τριπόδων ἐριτίμων.
<h.hom. 3.448> ἔνθʼ ἄρʼ ὅ γε φλόγα δαῖε πιφαυσκόμενος τὰ ἃ κῆλα· 
<h.hom. 3.449> πᾶσαν δὲ Κρίσην κάτεχεν σέλας· αἳ δʼ ὀλόλυξαν 
<h.hom. 3.450> Κρισαίων ἄλοχοι καλλίζωνοί τε θύγατρες 
<h.hom. 3.451> Φοίβου ὑπὸ ῥιπῆς· μέγα γὰρ δέος ἔμβαλʼ ἑκάστῳ. 
<h.hom. 3.452> ἔνθεν δʼ αὖτʼ ἐπὶ νῆα νόημʼ ὣς ἆλτο πέτεσθαι, 
<h.hom. 3.453> ἀνέρι εἰδόμενος αἰζηῷ τε κρατερῷ τε, 
<h.hom. 3.454> πρωθήβῃ, χαίτῃς εἰλυμένος εὐρέας ὤμους· 
<h.hom. 3.455> καί σφεας φωνήσας ἔπεα πτερόεντα προσηύδα· 
<h.hom. 3.456> ὦ ξεῖνοι, τίνες ἐστέ; πόθεν πλεῖθʼ ὑγρὰ κέλευθα; 
<h.hom. 3.457> ἤ τι κατὰ πρῆξιν ἢ μαψιδίως ἀλάλησθε 
<h.hom. 3.458> οἷά τε ληιστῆρες ὑπεὶρ ἅλα, τοί τʼ ἀλόωνται 
<h.hom. 3.459> ψυχὰς παρθέμενοι, κακὸν ἀλλοδαποῖσι φέροντες; 
<h.hom. 3.460> τίφθʼ οὕτως ἧσθον τετιηότες, οὐδʼ ἐπὶ γαῖαν 
<h.hom. 3.461> ἐκβῆτʼ, οὐδὲ καθʼ ὅπλα μελαίνης νηὸς ἔθεσθε; 
<h.hom. 3.462> αὕτη μέν γε δίκη πέλει ἀνδρῶν ἀλφηστάων, 
<h.hom. 3.463> ὁππότʼ ἂν ἐκ πόντοιο ποτὶ χθονὶ νηὶ μελαίνῃ 
<h.hom. 3.464> ἔλθωσιν καμάτῳ ἀδηκότες, αὐτίκα δέ σφεας 
<h.hom. 3.465> σίτοιο γλυκεροῖο περὶ φρένας ἵμερος αἱρεῖ.
<h.hom. 3.466> ὣς φάτο καί σφιν θάρσος ἐνὶ στήθεσσιν ἔθηκε. 
<h.hom. 3.467> τὸν καὶ ἀμειβόμενος Κρητῶν ἀγὸς ἀντίον ηὔδα· 
<h.hom. 3.468> ξεῖνʼ, ἐπεὶ οὐ μὲν γάρ τι καταθνητοῖσι ἔοικας, 
<h.hom. 3.469> οὐ δέμας οὐδὲ φυήν, ἀλλʼ ἀθανάτοισι θεοῖσιν, 
<h.hom. 3.470> οὖλέ τε καὶ μέγα χαῖρε, θεοὶ δέ τοι ὄλβια δοῖεν. 
<h.hom. 3.471> καί μοι τοῦτʼ ἀγόρευσον ἐτήτυμον, ὄφρʼ εὖ εἰδῶ· 
<h.hom. 3.472> τίς δῆμος; τίς γαῖα; τίνες βροτοὶ ἐγγεγάασιν; 
<h.hom. 3.473> ἄλλῃ γὰρ φρονέοντες ἐπεπλέομεν μέγα λαῖτμα 
<h.hom. 3.474> ἐς Πύλον ἐκ Κρήτης, ἔνθεν γένος εὐχόμεθʼ εἶναι· 
<h.hom. 3.475> νῦν δʼ ὧδε ξὺν νηὶ κατήλθομεν οὔ τι ἑκόντες, 
<h.hom. 3.476> νόστου ἱέμενοι, ἄλλην ὁδόν, ἄλλα κέλευθα· 
<h.hom. 3.477> ἀλλά τις ἀθανάτων δεῦρʼ ἤγαγεν οὐκ ἐθέλοντας. 
<h.hom. 3.478> τοὺς δʼ ἀπαμειβόμενος προσέφη ἑκάεργος Ἀπόλλων· 
<h.hom. 3.479> ξεῖνοι, τοὶ Κνωσὸν πολυδένδρεον ἀμφενεμεσθε 
<h.hom. 3.480> τὸ πρίν, ἀτὰρ νῦν οὐκ ἔθʼ ὑπότροποι αὖτις ἔσεσθε 
<h.hom. 3.481> ἔς τε πόλιν ἐρατὴν καὶ δώματα καλὰ ἕκαστος 
<h.hom. 3.482> ἔς τε φίλας ἀλόχους· ἀλλʼ ἐνθάδε πίονα νηὸν 
<h.hom. 3.483> ἕξετʼ ἐμὸν πολλοῖσι τετιμένον ἀνθρώποισιν. 
<h.hom. 3.484> εἰμὶ δʼ ἐγὼ Διὸς υἱός, Ἀπόλλων δʼ εὔχομαι εἶναι·
<h.hom. 3.485> ὑμέας δʼ ἤγαγον ἐνθάδʼ ὑπὲρ μέγα λαῖμα θαλάσσης, 
<h.hom. 3.486> οὔ τι κακὰ φρονέων, ἀλλʼ ἐνθάδε πίονα νηὸν 
<h.hom. 3.487> ἕξετʼ ἐμὸν πᾶσιν μάλα τίμιον ἀνθρώποισι, 
<h.hom. 3.488> βουλάς τʼ ἀθανάτων εἰδήσετε, τῶν ἰότητι 
<h.hom. 3.489> αἰεὶ τιμήσεσθε διαμπερὲς ἤματα πάντα.
<h.hom. 3.490> ἀλλʼ ἄγεθʼ, ὡς ἂν ἐγὼ εἴπω, πείθεσθε τάχιστα· 
<h.hom. 3.491> ἱστία μὲν πρῶτον κάθετον λύσαντε βοείας, 
<h.hom. 3.492> νῆα δʼ ἔπειτα θοὴν μὲν ἐπʼ ἠπείρου ἐρύσασθε, 
<h.hom. 3.493> ἐκ δὲ κτήμαθʼ ἕλεσθε καὶ ἔντεα νηὸς ἐίσης 
<h.hom. 3.494> καὶ βωμὸν ποιήσατʼ ἐπὶ ῥηγμῖνι θαλάσσης· 
<h.hom. 3.495> πῦρ δʼ ἐπικαίοντες ἐπί τʼ ἄλφιτα λευκὰ θύοντες 
<h.hom. 3.496> εὔχεσθαι δὴ ἔπειτα παριστάμενοι περὶ βωμόν.
<h.hom. 3.497> ὡς μὲν ἐγὼ τὸ πρῶτον ἐν ἠεροειδέι πόντῳ 
<h.hom. 3.498> εἰδόμενος δελφῖνι θοῆς ἐπὶ νηὸςὄρουσα, 
<h.hom. 3.499> ὣς ἐμοὶ εὔχεσθαι Δελφινίῳ· αὐτὰρ ὁ βωμὸς 
<h.hom. 3.500> αὐτὸς Δελφίνιοςκαὶ ἐπόψιος ἔσσεται αἰεί. 
<h.hom. 3.501> δειπνῆσαί τʼ ἄρʼ ἔπειτα θοῇ παρὰ νηὶ μελαίνῃ
<h.hom. 3.502> καὶ σπεῖσαι μακάρεσσι θεοῖς, οἳ Ὄλυμπον ἔχουσιν. 
<h.hom. 3.503> αὐτὰρ ἐπὴν σίτοιομελίφρονος ἐξ ἔρον ἧσθε, 
<h.hom. 3.504> ἔρχεσθαί θʼ ἅμʼ ἐμοὶ καὶ ἰηπαιήονʼ ἀείδειν,
<h.hom. 3.505> εἰς ὅ κε χῶρον ἵκησθον, ἵνʼ ἕξετε πίονα νηόν.
<h.hom. 3.506> ὣς ἔφαθʼ· οἳ δʼ ἄρα τοῦ μάλα μὲν κλύον ἠδʼ ἐπίθοντο. 
<h.hom. 3.507> ἱστία μὲν πρῶτον κάθεσαν, λῦσαν δὲ βοείας, 
<h.hom. 3.508> ἱστὸν δʼ ἱστοδόκῃ πέλασαν προτόνοισιν ὑφέντες· 
<h.hom. 3.509> ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης. 
<h.hom. 3.510> ἐκ δʼ ἁλὸς ἤπειρόνδε θοὴν ἀνὰ νῆʼ ἐρύσαντο 
<h.hom. 3.511> ὑψοῦ ἐπὶ ψαμάθοις, ὑπὸ δʼ ἕρματα μακρὰ τάνυσσαν· 
<h.hom. 3.512> καὶ βωμὸν ποίησαν ἐπὶ ῥηγμῖνι θαλάσσης· 
<h.hom. 3.513> πῦρ δʼ ἐπικαίοντες ἐπί τʼ ἄλφιτα λευκὰ θύοντες 
<h.hom. 3.514> εὔχονθʼ, ὡς ἐκέλευε, παριστάμενοι περὶ βωμόν. 
<h.hom. 3.515> δόρπον ἔπειθʼ εἵλοντο θοῇ παρὰ νηὶ μελαίνῃ 
<h.hom. 3.516> καὶ σπεῖσαν μακάρεσσι θεοῖς, οἳ Ὄλυμπον ἔχουσιν. 
<h.hom. 3.517> αὐτὰρ ἐπεὶ πόσιος καὶ ἐδητύος ἐξ ἔρον ἕντο, 
<h.hom. 3.518> βάν ῥʼ ἴμεν· ἦρχε δʼ ἄρα σφιν ἄναξ Διὸς υἱὸς Ἀπόλλων, 
<h.hom. 3.519> φόρμιγγʼ ἐν χείρεσσιν ἔχων, ἐρατὸν κιθαρίζων, 
<h.hom. 3.520> καλὰ καὶ ὕψι βιβάς· οἳ δὲ ῥήσσοντες ἕποντο 
<h.hom. 3.521> Κρῆτες πρὸς Πυθὼ καὶ ἰηπαιήονʼ ἄειδον, 
<h.hom. 3.522> οἷοί τε Κρητῶν παιήονες, οἷσί τε Μοῦσα 
<h.hom. 3.523> ἐν στήθεσσιν ἔθηκε θεὰ μελίγηρυν ἀοιδήν. 
<h.hom. 3.524> ἄκμητοι δὲ λόφον προσέβαν ποσίν, αἶψα δʼ ἵκοντο 
<h.hom. 3.525> Παρνησὸν καὶ χῶρον ἐπήρατον, ἔνθʼ ἄρʼ ἔμελλον 
<h.hom. 3.526> οἰκήσειν πολλοῖσι τετιμένοι ἀνθρώποισι· 
<h.hom. 3.527> δεῖξε δʼ ἄγων ἄδυτον ζάθεον καὶ πίονα νηόν. 
<h.hom. 3.528> τῶν δʼ ὠρίνετο θυμὸς ἐνὶ στήθεσσι φίλοισι· 
<h.hom. 3.529> τὸν καὶ ἀνειρόμενος Κρητῶν ἀγὸς ἀντίον ηὔδα· 
<h.hom. 3.530> ὦ ἄνα, εἰ δὴ τῆλε φίλων καὶ πατρίδος αἴης 
<h.hom. 3.531> ἤγαγες· οὕτω που τῷ σῷ φίλον ἔπλετο θυμῷ· 
<h.hom. 3.532> πῶς καὶ νῦν βιόμεσθα; τό σε φράζεσθαι ἄνωγμεν. 
<h.hom. 3.533> οὔτε τρυγηφόρος ἥδε γʼ ἐπήρατος οὔτʼ εὐλείμων, 
<h.hom. 3.534> ὥστʼ ἀπό τʼ εὖ ζώειν καὶ ἅμʼ ἀνθρώποισιν ὀπάζειν. 
<h.hom. 3.535> τοὺς δʼ ἐπιμειδήσας προσέφη Διὸς υἱὸς Ἀπόλλων· 
<h.hom. 3.536> νήπιοι ἄνθρωποι, δυστλήμονες, οἳ μελεδῶνας
<h.hom. 3.537> βούλεσθʼ ἀργαλέους τε πόνους καὶ στείνεα θυμῷ· 
<h.hom. 3.538> ῥηίδιον ἔπος ὔμμʼ ἐρέω καὶ ἐπὶ φρεσὶ θήσω, 
<h.hom. 3.539> δεξιτερῇ μάλʼ ἕκαστος ἔχων ἐν χειρὶ μάχαιραν,
<h.hom. 3.540> σφάζειν αἰεὶ μῆλα· τὰ δʼ ἄφθονα πάντα παρέσται, 
<h.hom. 3.541> ὅσσα τʼ ἐμοί κʼ ἀγάγωσι περικλυτὰ φῦλʼ ἀνθρώπων· 
<h.hom. 3.542> νηὸν δὲ προφύλαχθε, δέδεχθε δὲ φῦλʼ ἀνθρώπων
<h.hom. 3.543> ἐνθάδʼ ἀγειρομένων καὶ ἐμὴν ἰθύν τε μάλιστα. 
<h.hom. 3.544a> δείκνυσθε θνητοῖσι· σὺ δὲ φρεσὶ δέξο θέμιστα.
<h.hom. 3.545b> εἰ δέ τις ἀφραδίῃς οὐ πείσεται,  ἀλλʼ ἀλογήσει
<h.hom. 3.546> ἠέ τι τηΰσιον ἔπος ἔσσεται ἠέ τι ἔργον 
<h.hom. 3.547> ὕβρις θʼ, ἣ θέμις ἐστὶ καταθνητῶν ἀνθρώπων, 
<h.hom. 3.548> ἄλλοι ἔπειθʼ ὑμῖν σημάντορες ἄνδρες ἔσονται,
<h.hom. 3.549> τῶν ὑπʼ ἀναγκαίῃ δεδμήσεσθʼ ἤματα πάντα. 
<h.hom. 3.550> εἴρηταί τοι πάντα· σὺ δὲ φρεσὶ  σῇσι φύλαξαι. 
<h.hom. 3.551> καὶ σὺ μὲν οὕτω χαῖρε, Διὸς καὶ Λητοῦς υἱέ· 
<h.hom. 3.552> αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. 
