<h.hom. 5.1> μοῦσά μοι ἔννεπε ἔργα πολυχρύσου Ἀφροδίτης, 
<h.hom. 5.2> Κύπριδος, ἥτε θεοῖσιν ἐπὶ γλυκὺν ἵμερον ὦρσε 
<h.hom. 5.3> καί τʼ ἐδαμάσσατο φῦλα καταθνητῶν ἀνθρώπων 
<h.hom. 5.4> οἰωνούς τε διιπετέας καὶ θηρία πάντα, 
<h.hom. 5.5>  ἠμὲν ὅσʼ ἤπειρος πολλὰ τρέφει ἠδʼ ὅσα πόντος· 
<h.hom. 5.6> πᾶσιν δʼ ἔργα μέμηλεν ἐυστεφάνου Κυθερείης. 
<h.hom. 5.7> τρισσὰς δʼ οὐ δύναται πεπιθεῖν φρένας οὐδʼ ἀπατῆσαι· 
<h.hom. 5.8> κούρην τʼ αἰγιόχοιο Διός, γλαυκῶπιν Ἀθήνην· 
<h.hom. 5.9> οὐ γὰρ οἱ εὔαδεν ἔργα πολυχρύσου Ἀφροδίτης, 
<h.hom. 5.10> ἀλλʼ ἄρα οἱ πόλεμοί τε ἅδον καὶ ἔργον Ἄρηος 
<h.hom. 5.11> ὑσμῖναί τε μάχαι τε καὶ ἀγλαὰ ἔργʼ ἀλεγύνειν. 
<h.hom. 5.12> πρώτη τέκτονας ἄνδρας ἐπιχθονίους ἐδίδαξε 
<h.hom. 5.13> ποιῆσαι σατίνας τε καὶ ἅρματα ποικίλα χαλκῷ. 
<h.hom. 5.14> ἣ δέ τε παρθενικὰς ἁπαλόχροας ἐν μεγάροισιν 
<h.hom. 5.15> ἀγλαὰ ἔργʼ ἐδίδαξεν ἐπὶ φρεσὶ θεῖσα ἑκάστῃ. 
<h.hom. 5.16> οὐδέ ποτʼ Ἀρτέμιδα χρυσηλάκατον, κελαδεινὴν 
<h.hom. 5.17> δάμναται ἐν φιλότητι φιλομμειδὴς Ἀφροδίτη. 
<h.hom. 5.18> καὶ γὰρ τῇ ἅδε τόξα καὶ οὔρεσι θῆρας ἐναίρειν, 
<h.hom. 5.19> φόρμιγγές τε χοροί τε διαπρύσιοί τʼ ὀλολυγαὶ 
<h.hom. 5.20> ἄλσεά τε σκιόεντα δικαίων τε πτόλις ἀνδρῶν. 
<h.hom. 5.21> οὐδὲ μὲν αἰδοίῃ κούρῃ ἅδε ἔργʼ Ἀφροδίτης, 
<h.hom. 5.22> Ἱστίῃ, ἣν πρώτην τέκετο Κρόνος ἀγκυλομήτης, 
<h.hom. 5.23> αὖτις δʼ ὁπλοτάτην, βουλῇ Διὸς αἰγιόχοιο, 
<h.hom. 5.24> πότνιαν, ἣν ἐμνῶντο Ποσειδάων καὶ Ἀπόλλων· 
<h.hom. 5.25> ἣ δὲ μαλʼ οὐκ ἔθελεν, ἀλλὰ στερεῶς ἀπέειπεν· 
<h.hom. 5.26> ὤμοσε δὲ μέγαν ὅρκον, ὃ δὴ τετελεσμένος ἐστίν, 
<h.hom. 5.27> ἁψαμένη κεφαλῆς πατρὸς Διὸς αἰγιόχοιο, 
<h.hom. 5.28> παρθένος ἔσσεσθαι πάντʼ ἤματα, δῖα θεάων. 
<h.hom. 5.29> τῇ δὲ πατὴρ Ζεὺς δῶκε καλὸν γέρας ἀντὶ γάμοιο 
<h.hom. 5.30> καὶ τε μέσῳ οἴκῳ κατʼ ἄρʼ ἕζετο πῖαρ ἑλοῦσα. 
<h.hom. 5.31> πᾶσιν δʼ ἐν νηοῖσι θεῶν τιμάοχός ἐστι 
<h.hom. 5.32> καὶ παρὰ πᾶσι βροτοῖσι θεῶν πρέσβειρα τέτυκται.
<h.hom. 5.33> τάων οὐ δύναται πεπιθεῖν φρένας οὐδʼ ἀπατῆσαι· 
<h.hom. 5.34> τῶν δʼ ἄλλων οὔ πέρ τι πεφυγμένον ἔστʼ Ἀφροδίτην 
<h.hom. 5.35> οὔτε θεῶν μακάρων οὔτε θνητῶν ἀνθρώπων. 
<h.hom. 5.36> καί τε παρὲκ Ζηνὸς νόον ἤγαγε τερπικεραύνου, 
<h.hom. 5.37> ὅστε μέγιστός τʼ ἐστὶ μεγίστης τʼ ἔμμορε τιμῆς. 
<h.hom. 5.38> καί τε τοῦ, εὖτʼ ἐθέλοι, πυκινὰς φρένας ἐξαπαφοῦσα 
<h.hom. 5.39> ῥηιδίως συνέμιξε καταθνητῇσι γυναιξίν, 
<h.hom. 5.40> Ἥρης ἐκλελαθοῦσα, κασιγνήτης ἀλόχου τε, 
<h.hom. 5.41> ἣ μέγα εἶδος ἀρίστη ἐν ἀθανάτῃσι θεῇσι. 
<h.hom. 5.42> κυδίστην δʼ ἄρα μιν τέκετο Κρόνος ἀγκυλομήτης 
<h.hom. 5.43> μήτηρ τε Ῥείη· Ζεὺς δʼ ἄφθιτα μήδεα εἰδὼς 
<h.hom. 5.44> αἰδοίην ἄλοχον ποιήσατο κέδνʼ εἰδυῖαν. 
<h.hom. 5.45> τῇ δὲ καὶ αὐτῇ Ζεὺς γλυκὺν ἵμερον ἔμβαλε θυμῷ 
<h.hom. 5.46> ἀνδρὶ καταθνητῷ μιχθήμεναι, ὄφρα τάχιστα 
<h.hom. 5.47> μηδʼ αὐτὴ βροτέης εὐνῆς ἀποεργμένη εἴη, 
<h.hom. 5.48> καί ποτʼ ἐπευξαμένη εἴπῃ μετὰ πᾶσι θεοῖσιν 
<h.hom. 5.49> ἡδὺ γελοιήσασα, φιλομμειδὴς Ἀφροδίτη, 
<h.hom. 5.50> ὤς ῥα θεοὺς συνέμιξε καταθνητῇσι γυναιξί, 
<h.hom. 5.51> καί τε καταθνητοὺς υἱεῖς τέκον ἀθανάτοισιν, 
<h.hom. 5.52> ὥς τε θεὰς ἀνέμιξε καταθνητοῖς ἀνθρώποις. 
<h.hom. 5.53> Ἀγχίσεω δʼ ἄρα οἱ γλυκὺν ἵμερον ἔμβαλε θυμῷ, 
<h.hom. 5.54> ὃς τότʼ ἐν ἀκροπόλοις ὄρεσιν πολυπιδάκου Ἴδης 
<h.hom. 5.55> βουκολέεσκεν βοῦς δέμας ἀθανάτοισιν ἐοικώς. 
<h.hom. 5.56> τὸν δὴ ἔπειτα ἰδοῦσα φιλομμειδὴς Ἀφροδίτη 
<h.hom. 5.57> ἠράσατʼ, ἔκπαγλος δὲ κατὰ φρένας ἵμερος εἷλεν. 
<h.hom. 5.58> ἐς Κύπρον δʼ ἐλθοῦσα θυώδεα νηὸν ἔδυνεν, 
<h.hom. 5.59> ἐς Πάφον· ἔνθα δέ οἱ τέμενος βωμός τε θυώδης. 
<h.hom. 5.60> ἐνθʼ ἥ γʼ εἰσελθοῦσα θύρας ἐπέθηκε φαεινάς· 
<h.hom. 5.61> ἔνθα δέ μιν Χάριτες λοῦσαν καὶ χρῖσαν ἐλαίῳ 
<h.hom. 5.62> ἀμβρότῳ, οἷα θεοὺς ἐπενήνοθεν αἰὲν ἐόντας, 
<h.hom. 5.63> ἀμβροσίῳ ἑδανῷ, τό ῥά οἱ τεθυωμένον ἦεν. 
<h.hom. 5.64> ἑσσαμένη δʼ εὖ πάντα περὶ χροῒ εἵματα καλὰ 
<h.hom. 5.65> χρυσῷ κοσμηθεῖσα φιλομμειδὴς Ἀφροδίτη 
<h.hom. 5.66> σεύατʼ ἐπὶ Τροίης προλιποῦσʼ εὐώδεα Κύπρον, 
<h.hom. 5.67> ὕψι μετὰ νέφεσιν ῥίμφα πρήσσουσα κέλευθον. 
<h.hom. 5.68> Ἴδην δʼ ἵκανεν πολυπίδακα, μητέρα θηρῶν, 
<h.hom. 5.69> βῆ δʼ ἰθὺς σταθμοῖο διʼ οὔρεος· οἳ δὲ μετʼ αὐτὴν 
<h.hom. 5.70> σαίνοντες πολιοί τε λύκοι χαροποί τε λέοντες, 
<h.hom. 5.71> ἄρκτοι παρδάλιές τε θοαὶ προκάδων ἀκόρητοι 
<h.hom. 5.72> ἤισαν· ἣ δʼ ὁρόωσα μετὰ φρεσὶ τέρπετο θυμὸν 
<h.hom. 5.73> καὶ τοῖς ἐν στήθεσσι βάλʼ ἵμερον· οἳ δʼ ἅμα πάντες 
<h.hom. 5.74> σύνδυο κοιμήσαντο κατὰ σκιόεντας ἐναύλους·
<h.hom. 5.75> αὐτὴ δʼ ἐς κλισίας εὐποιήτους ἀφίκανε· 
<h.hom. 5.76> τὸν δʼ εὗρε σταθμοῖσι λελειμμένον οἶον ἀπʼ ἄλλων 
<h.hom. 5.77> Ἀγχίσην ἥρωα, θεῶν ἄπο κάλλος ἔχοντα. 
<h.hom. 5.78> οἳ δʼ ἅμα βουσὶν ἕποντο νομοὺς κατὰ ποιήεντας 
<h.hom. 5.79> πάντες· ὃ δὲ σταθμοῖσι λελειμμένος οἶος ἀπʼ ἄλλων 
<h.hom. 5.80> πωλεῖτʼ ἔνθα καὶ ἔνθα διαπρύσιον κιθαρίζων. 
<h.hom. 5.81> στῆ δʼ αὐτοῦ προπάροιθε Διὸς θυγάτηρ Ἀφροδίτη 
<h.hom. 5.82> παρθένῳ ἀδμήτῃ μέγεθος καὶ εἶδος ὁμοίη, 
<h.hom. 5.83> μή μιν ταρβήσειεν ἐν ὀφθαλμοῖσι νοήσας. 
<h.hom. 5.84> Ἀγχίσης δʼ ὁρόων ἐφράζετο θαύμαινέν τε 
<h.hom. 5.85> εἶδός τε μέγεθός τε καὶ εἵματα σιγαλόεντα. 
<h.hom. 5.86> πέπλόν μὲν γὰρ ἕεστο φαεινότερον πυρὸς αὐγῆς, 
<h.hom. 5.89> καλόν, χρύσειον, παμποίκιλον· ὡς δὲ σελήνη 
<h.hom. 5.90> στήθεσιν ἀμφʼ ἁπαλοῖσιν ἐλάμπετο, θαῦμα ἰδέσθαι· 
<h.hom. 5.87> εἶχε δʼ ἐπιγναμπτὰς ἕλικας κάλυκάς τε φαεινάς· 
<h.hom. 5.88> ὅρμοι δʼ ἀμφʼ ἁπαλῇ δειρῇ περικαλλέες ἦσαν. 
<h.hom. 5.91> Ἀγχίσην δʼ ἔρος εἷλεν, ἔπος δέ μιν ἀντίον ηὔδα· 
<h.hom. 5.92> χαῖρε, ἄνασσʼ, ἥ τις μακάρων τάδε δώμαθʼ ἱκάνεις, 
<h.hom. 5.93> Ἄρτεμις ἢ Λητὼ ἠὲ χρυσέη Ἀφροδίτη 
<h.hom. 5.94> ἢ Θέμις ἠυγενὴς ἠὲ γλαυκῶπις Ἀθήνη, 
<h.hom. 5.95> ἤ πού τις Χαρίτων δεῦρʼ ἤλυθες, αἵτε θεοῖσι 
<h.hom. 5.96> πᾶσιν ἑταιρίζουσι καὶ ἀθάνατοι καλέονται, 
<h.hom. 5.97> ἤ τις Νυμφάων, αἵτʼ ἄλσεα καλὰ νέμονται 
<h.hom. 5.98> ἢ Νυμφῶν, αἳ καλὸν ὄρος τόδε ναιετάουσι 
<h.hom. 5.99> καὶ πηγὰς ποταμῶν, καὶ πίσεα ποιήεντα. 
<h.hom. 5.100> σοὶ δʼ ἐγὼ ἐν σκοπιῇ, περιφαινομένῳ ἐνὶ χώρῳ, 
<h.hom. 5.101> βωμὸν ποιήσω, ῥέξω δέ τοι ἱερὰ καλὰ 
<h.hom. 5.102> ὥρῃσιν πάσῃσι. σὺ δʼ εὔφρονα θυμὸν ἔχουσα 
<h.hom. 5.103> δός με μετὰ Τρώεσσιν ἀριπρεπέʼ ἔμμεναι ἄνδρα, 
<h.hom. 5.104> ποίει δʼ ἐξοπίσω θαλερὸν γόνον, αὐτὰρ ἔμʼ αὐτὸν 
<h.hom. 5.105> δηρὸν ἐὺ ζώειν καὶ ὁρᾶν φάος ἠελίοιο, 
<h.hom. 5.106> ὄλβιον ἐν λαοῖς, καὶ γήραος οὐδὸν ἱκέσθαι.
<h.hom. 5.107> τὸν δʼ ἠμείβετʼ ἔπειτα Διὸς θυγάτηρ Ἀφροδίτη· 
<h.hom. 5.108> Ἀγχίση, κύδιστε χαμαιγενέων ἀνθρώπων, 
<h.hom. 5.109> οὔ τίς τοι θεός εἰμι· τί μʼ ἀθανάτῃσιν ἐίσκεις; 
<h.hom. 5.110> ἀλλὰ καταθνητή τε, γυνὴ δέ με γείνατο μήτηρ. 
<h.hom. 5.111> Ὀτρεὺς δʼ ἐστὶ πατὴρ ὀνομακλυτός, εἴ που ἀκούεις, 
<h.hom. 5.112> ὃς πάσης Φρυγίης εὐτειχήτοιο ἀνάσσει. 
<h.hom. 5.113> γλῶσσαν δʼ ὑμετέρην τε καὶ ἡμετέρην σάφα οἶδα. 
<h.hom. 5.114> Τρῳὰς γὰρ μεγάρῳ με τροφὸς τρέφεν· ἣ δὲ διαπρὸ 
<h.hom. 5.115> σμικρὴν παῖδʼ ἀτίταλλε, φίλης παρὰ μητρὸς ἑλοῦσα. 
<h.hom. 5.116> ὣς δή τοι γλῶσσάν γε καὶ ὑμετέρην εὖ οἶδα. 
<h.hom. 5.117> νῦν δέ μʼ ἀνήρπαξε χρυσόρραπις Ἀργειφόντης 
<h.hom. 5.118> ἐκ χοροῦ Ἀρτέμιδος χρυσηλακάτου, κελαδεινῆς. 
<h.hom. 5.119> πολλαὶ δὲ νύμφαι καὶ παρθένοι ἀλφεσίβοιαι 
<h.hom. 5.120> παίζομεν, ἀμφὶ δʼ ὅμιλος ἀπείριτος ἐστεφάνωτο. 
<h.hom. 5.121> ἔνθεν μʼ ἥρπαξε χρυσόρραπις Ἀργειφόντης· 
<h.hom. 5.122> πολλὰ δʼ ἔπʼ ἤγαγεν ἔργα καταθνητῶν ἀνθρώπων, 
<h.hom. 5.123> πολλὴν δʼ ἄκληρόν τε καὶ ἄκτιτον, ἣν διὰ θῆρες 
<h.hom. 5.124> ὠμοφάγοι φοιτῶσι κατὰ σκιόεντας ἐναύλους· 
<h.hom. 5.125> οὐδὲ ποσὶ ψαύσειν ἐδόκουν φυσιζόου αἴης· 
<h.hom. 5.126> Ἀγχίσεω δέ με φάσκε παραὶ λέχεσιν καλέεσθαι 
<h.hom. 5.127> κουριδίην ἄλοχον, σοὶ δʼ ἀγλαὰ τέκνα τεκεῖσθαι. 
<h.hom. 5.128> αὐτὰρ ἐπεὶ δὴ δεῖξε καὶ ἔφρασεν, ἦ τοι ὅ γʼ αὖτις 
<h.hom. 5.129> ἀθανάτων μετὰ φῦλʼ ἀπέβη κρατὺς Ἀργειφόντης· 
<h.hom. 5.130> αὐτὰρ ἐγώ σʼ ἱκόμην, κρατερὴ δέ μοι ἔπλετʼ ἀνάγκη. 
<h.hom. 5.131> ἀλλά σε πρὸς Ζηνὸς γουνάζομαι ἠδὲ τοκήων 
<h.hom. 5.132> ἐσθλῶν· οὐ μὲν γάρ κε κακοὶ τοιόνδε τέκοιεν· 
<h.hom. 5.133> ἀδμήτην μʼ ἀγαγὼν καὶ ἀπειρήτην φιλότητος 
<h.hom. 5.134> πατρί τε σῷ δεῖξον καὶ μητέρι κέδνʼ εἰδυίῃ 
<h.hom. 5.135> σοῖς τε κασιγνήτοις, οἵ τοι ὁμόθεν γεγάασιν. 
<h.hom. 5.136> οὔ σφιν ἀεικελίη νυὸς ἔσσομαι, ἀλλʼ εἰκυῖα. 
<h.hom. 5.137> πέμψαι δʼ ἄγγελον ὦκα μετὰ Φρύγας αἰολοπώλους 
<h.hom. 5.138> εἰπεῖν πατρί τʼ ἐμῷ καὶ μητέρι κηδομένῃ περ· 
<h.hom. 5.139> οἳ δέ κε τοι χρυσόν τε ἅλις ἐσθῆτά θʼ ὑφαντὴν 
<h.hom. 5.140> πέμψουσιν· σὺ δὲ πολλὰ καὶ ἀγλαὰ δέχθαι ἄποινα. 
<h.hom. 5.141> ταῦτα δὲ ποιήσας δαίνυ γάμον ἱμερόεντα, 
<h.hom. 5.142> τίμιον ἀνθρώποισι καὶ ἀθανάτοισι θεοῖσιν.
<h.hom. 5.143> ὣς εἰποῦσα θεὰ γλυκὺν ἵμερον ἔμβαλε θυμῷ. 
<h.hom. 5.144> Ἀγχίσην δʼ ἔρος εἷλεν ἔπος τʼ ἔφατʼ ἔκ τʼ ὀνόμαζεν·  
<h.hom. 5.145> εἰ μὲν θνητή τʼ ἐσσι, γυνὴ δέ σε γείνατο μήτηρ, 
<h.hom. 5.146> Ὀτρεὺς δʼ ἐστὶ πατὴρ ὀνομακλυτός, ὡς ἀγορεύεις, 
<h.hom. 5.147> ἀθανάτου δὲ ἕκητι διακτόρου ἐνθάδʼ ἱκάνεις 
<h.hom. 5.148> Ἑρμέω, ἐμὴ δʼ ἄλοχος κεκλήσεαι ἤματα πάντα· 
<h.hom. 5.149> οὔ τις ἔπειτα θεῶν οὔτε θνητῶν ἀνθρώπων 
<h.hom. 5.150> ἐνθάδε με σχήσει, πρὶν σῇ φιλότητι μιγῆναι 
<h.hom. 5.151> αὐτίκα νῦν· οὐδʼ εἴ κεν ἑκηβόλος αὐτὸς Ἀπόλλων 
<h.hom. 5.152> τόξου ἀπʼ ἀργυρέου προΐῃ βέλεα στονόεντα. 
<h.hom. 5.153> βουλοίμην κεν ἔπειτα, γύναι ἐικυῖα θεῇσι, 
<h.hom. 5.154> σῆς εὐνῆς ἐπιβὰς δῦναι δόμον Ἄιδος εἴσω.
<h.hom. 5.155> ὣς εἰπὼν λάβε χεῖρα· φιλομμειδὴς δʼ Ἀφροδίτη 
<h.hom. 5.156> ἕρπε μεταστρεφθεῖσα κατʼ ὄμματα καλὰ βαλοῦσα 
<h.hom. 5.157> ἐς λέχος εὔστρωτον, ὅθι περ πάρος ἔσκεν ἄνακτι 
<h.hom. 5.158> χλαίνῃσιν μαλακῇς ἐστρωμένον· αὐτὰρ ὕπερθεν 
<h.hom. 5.159> ἄρκτων δέρματʼ ἔκειτο βαρυφθόγγων τε λεόντων, 
<h.hom. 5.160> τοὺς αὐτὸς κατέπεφνεν ἐν οὔρεσιν ὑψηλοῖσιν. 
<h.hom. 5.161> οἳ δʼ ἐπεὶ οὖν λεχέων εὐποιήτων ἐπέβησαν, 
<h.hom. 5.162> κόσμον μέν οἱ πρῶτον ἀπὸ χροὸς εἷλε φαεινόν, 
<h.hom. 5.163> πόρπας τε γναμπτάς θʼ ἕλικας κάλυκάς τε καὶ ὅρμους. 
<h.hom. 5.164> λῦσε δέ οἱ ζώνην ἰδὲ εἵματα σιγαλόεντα 
<h.hom. 5.165> ἔκδυε καὶ κατέθηκεν ἐπὶ θρόνου ἀργυροήλου 
<h.hom. 5.166> Ἀγχίσης· ὃ δʼ ἔπειτα θεῶν ἰότητι καὶ αἴσῃ 
<h.hom. 5.167> ἀθανάτῃ παρέλεκτο θεᾷ βροτός, οὐ σάφα εἰδώς. 
<h.hom. 5.168> ἦμος δʼ ἂψ εἰς αὖλιν ἀποκλίνουσι νομῆες 
<h.hom. 5.169> βοῦς τε καὶ ἴφια μῆλα νομῶν ἐξ ἀνθεμοέντων· 
<h.hom. 5.170> τῆμος ἄρʼ Ἀγχίσῃ μὲν ἐπὶ γλυκὺν ὕπνον ἔχευε 
<h.hom. 5.171> νήδυμον, αὐτὴ δὲ χροῒ ἕννυτο εἵματα καλά. 
<h.hom. 5.172> ἑσσαμένη δʼ εὖ πάντα περὶ χροῒ δῖα θεάων 
<h.hom. 5.173> ἔστη πὰρ κλισίῃ, κεὐποιήτοιο μελάθρου 
<h.hom. 5.174> κῦρε κάρη· κάλλος δὲ παρειάων ἀπέλαμπεν 
<h.hom. 5.175> ἄμβροτον, οἷόν τʼ ἐστὶν ἐυστεφάνου Κυθερείης, 
<h.hom. 5.176> ἐξ ὕπνου τʼ ἀνέγειρεν ἔπος τʼ ἔφατʼ ἔκ τʼ ὀνόμαζεν· 
<h.hom. 5.177> ὄρσεο, Δαρδανίδη· τί νυ νήγρετον ὕπνον ἰαύεις; 
<h.hom. 5.178> καὶ φράσαι, εἴ τοι ὁμοίη ἐγὼν ἰνδάλλομαι εἶναι, 
<h.hom. 5.179> οἵην δή με τὸ πρῶτον ἐν ὀφθαλμοῖσι νόησας;
<h.hom. 5.180> ὣς φάθʼ· ὃ δʼ ἐξ ὕπνοιο μάλʼ ἐμμαπέως ὑπάκουσεν. 
<h.hom. 5.181> ὡς δὲ ἴδεν δειρήν τε καὶ ὄμματα κάλʼ Ἀφροδίτης, 
<h.hom. 5.182> τάρβησέν τε καὶ ὄσσε παρακλιδὸν ἔτραπεν ἄλλῃ· 
<h.hom. 5.183> ἂψ δʼ αὖτις χλαίνῃ τε καλύψατο καλὰ πρόσωπα 
<h.hom. 5.184> καί μιν λισσόμενος ἔπεα πτερόεντα προσηύδα· 
<h.hom. 5.185> αὐτίκα σʼ ὡς τὰ πρῶτα, θεά, ἴδον ὀφθαλμοῖσιν, 
<h.hom. 5.186> ἔγνων ὡς θεὸς ἦσθα· σὺ δʼ οὐ νημερτὲς ἔειπες. 
<h.hom. 5.187> ἀλλά σε πρὸς Ζηνὸς γουνάζομαι αἰγιόχοιο, 
<h.hom. 5.188> μή με ζῶντʼ ἀμενηνὸν ἐν ἀνθρώποισιν ἐάσῃς 
<h.hom. 5.189> ναίειν, ἀλλʼ ἐλέαιρʼ· ἐπεὶ οὐ βιοθάλμιος ἀνὴρ 
<h.hom. 5.190> γίγνεται, ὅς τε θεαῖς εὐνάζεται ἀθανάτῃσι.
<h.hom. 5.191> τὸν δʼ ἠμείβετʼ ἔπειτα Διὸς θυγάτηρ Ἀφροδίτη· 
<h.hom. 5.192> Ἀγχίση, κύδιστε καταθνητῶν ἀνθρώπων, 
<h.hom. 5.193> θάρσει, μηδέ τι σῇσι μετὰ φρεσὶ δείδιθι λίην· 
<h.hom. 5.194> οὐ γάρ τοί τι δέος παθέειν κακὸν ἐξ ἐμέθεν γε, 
<h.hom. 5.195> οὐδʼ ἄλλων μακάρων· ἐπεὶ ἦ φίλος ἐσσὶ θεοῖσι. 
<h.hom. 5.196> σοὶ δʼ ἔσται φίλος υἱός, ὃς ἐν Τρώεσσιν ἀνάξει 
<h.hom. 5.197> καὶ παῖδες παίδεσσι διαμπερὲς ἐκγεγάοντες· 
<h.hom. 5.198> τῷ δὲ καὶ Αἰνείας ὄνομʼ ἔσσεται, οὕνεκα μʼ αἰνὸν 
<h.hom. 5.199> ἔσχεν ἄχος, ἕνεκα βροτοῦ ἀνέρος ἔμπεσον εὐνῇ· 
<h.hom. 5.200> ἀγχίθεοι δὲ μάλιστα καταθνητῶν ἀνθρώπων 
<h.hom. 5.201> αἰεὶ ἀφʼ ὑμετέρης γενεῆς εἶδός τε φυήν τε. 
<h.hom. 5.202> ἦ τοι μὲν ξανθὸν Γανυμήδεα μητιέτα Ζεὺς 
<h.hom. 5.203> ἥρπασε ὃν διὰ κάλλος, ἵνʼ ἀθανάτοισι μετείη 
<h.hom. 5.204> καί τε Διὸς κατὰ δῶμα θεοῖς ἐπιοινοχοεύοι, 
<h.hom. 5.205> θαῦμα ἰδεῖν, πάντεσσι τετιμένος ἀθανάτοισι, 
<h.hom. 5.206> χρυσέου ἐκ κρητῆρος ἀφύσσων νέκταρ ἐρυθρόν. 
<h.hom. 5.207> Τρῶα δὲ πένθος ἄλαστον ἔχε φρένας, οὐδέ τι ᾔδει, 
<h.hom. 5.208> ὅππη οἱ φίλον υἱὸν ἀνήρπασε θέσπις ἄελλα· 
<h.hom. 5.209> τὸν δὴ ἔπειτα γόασκε διαμπερὲς ἤματα πάντα 
<h.hom. 5.210> καί μιν Ζεὺς ἐλέησε, δίδου δέ οἱ υἷος ἄποινα, 
<h.hom. 5.211> ἵππους ἀρσίποδας, τοί τʼ ἀθανάτους φορέουσι. 
<h.hom. 5.212> τούς οἱ δῶρον ἔδωκεν ἔχειν· εἶπεν δὲ ἕκαστα 
<h.hom. 5.213> Ζηνὸς ἐφημοσύνῃσι διάκτορος Ἀργειφόντης, 
<h.hom. 5.214> ὡς ἔοι ἀθάνατος καὶ ἀγήρως ἶσα θεοῖσιν. 
<h.hom. 5.215> αὐτὰρ ἐπειδὴ Ζηνὸς ὅ γʼ ἔκλυεν ἀγγελιάων, 
<h.hom. 5.216> οὐκέτʼ ἔπειτα γόασκε, γεγήθει δὲ φρένας ἔνδον, 
<h.hom. 5.217> γηθόσυνος δʼ ἵπποισιν ἀελλοπόδεσσιν ὀχεῖτο.
<h.hom. 5.218> ὣς δʼ αὖ Τιθωνὸν χρυσόθρονος ἥρπασεν Ἠώς, 
<h.hom. 5.219> ὑμετέρης γενεῆς, ἐπιείκελον ἀθανάτοισι. 
<h.hom. 5.220> Βῆ δʼ ἴμεν αἰτήσουσα κελαινεφέα Κρονίωνα, 
<h.hom. 5.221> ἀθάνατόν τʼ εἶναι καὶ ζώειν ἤματα πάντα· 
<h.hom. 5.222> τῇ δὲ Ζεὺς ἐπένευσε καὶ ἐκρήηνεν ἐέλδωρ. 
<h.hom. 5.223> νηπίη, οὐδʼ ἐνόησε μετὰ φρεσὶ πότνια Ἠὼς 
<h.hom. 5.224> ἥβην αἰτῆσαι ξῦσαί τʼ ἄπο γῆρας ὀλοιόν. 
<h.hom. 5.225> τὸν δʼ ἦ τοι εἵως μὲν ἔχεν πολυήρατος ἥβη, 
<h.hom. 5.226> Ἠοῖ τερπόμενος χρυσοθρόνῳ, ἠριγενείῃ 
<h.hom. 5.227> ναῖε παρʼ Ὠκεανοῖο ῥοῇς ἐπὶ πείρασι γαίης· 
<h.hom. 5.228> αὐτὰρ ἐπεὶ πρῶται πολιαὶ κατέχυντο ἔθειραι 
<h.hom. 5.229> καλῆς ἐκ κεφαλῆς εὐηγενέος τε γενείου, 
<h.hom. 5.230> τοῦ δʼ ἦ τοι εὐνῆς μὲν ἀπείχετο πότνια Ἠώς, 
<h.hom. 5.231> αὐτὸν δʼ αὖτʼ ἀτίταλλεν ἐνὶ μεγάροισιν ἔχουσα, 
<h.hom. 5.232> σίτῳ τʼ ἀμβροσίῃ τε καὶ εἵματα καλὰ διδοῦσα. 
<h.hom. 5.233> ἀλλʼ ὅτε δὴ πάμπαν στυγερὸν κατὰ γῆρας ἔπειγεν, 
<h.hom. 5.234> οὐδέ τι κινῆσαι μελέων δύνατʼ οὐδʼ ἀναεῖραι, 
<h.hom. 5.235> ἥδε δέ οἱ κατὰ θυμὸν ἀρίστη φαίνετο βουλή· 
<h.hom. 5.236> ἐν θαλάμῳ κατέθηκε, θύρας δʼ ἐπέθηκε φαεινάς. 
<h.hom. 5.237> τοῦ δʼ ἦ τοι φωνὴ ῥέει ἄσπετος, οὐδέ τι κῖκυς 
<h.hom. 5.238> ἔσθʼ, οἵη πάρος ἔσκεν ἐνὶ γναμπτοῖσι μέλεσσιν. 
<h.hom. 5.239> οὐκ ἂν ἐγώ γε σὲ τοῖον ἐν ἀθανάτοισιν ἑλοίμην 
<h.hom. 5.240> ἀθάνατόν τʼ εἶναι καὶ ζώειν ἤματα πάντα. 
<h.hom. 5.241> ἀλλʼ εἰ μὲν τοιοῦτος ἐὼν εἶδός τε δέμας τε 
<h.hom. 5.242> ζώοις ἡμέτερός τε πόσις κεκλημένος εἴης, 
<h.hom. 5.243> οὐκ ἂν ἔπειτά μʼ ἄχος πυκινὰς φρένας ἀμφικαλύπτοι. 
<h.hom. 5.244> νῦν δέ σε μὲν τάχα γῆρας ὁμοίιον ἀμφικαλύψει 
<h.hom. 5.245> νηλειές, τό τʼ ἔπειτα παρίσταται ἀνθρώποισιν, 
<h.hom. 5.246> οὐλόμενον, καματηρόν, ὅτε στυγέουσι θεοί περ.
<h.hom. 5.247> αὐτὰρ ἐμοὶ μέγʼ ὄνειδος ἐν ἀθανάτοισι θεοῖσιν 
<h.hom. 5.248> ἔσσεται ἤματα πάντα διαμπερὲς εἵνεκα σεῖο, 
<h.hom. 5.249> οἳ πρὶν ἐμοὺς ὀάρους καὶ μήτιας, αἷς ποτε πάντας 
<h.hom. 5.250> ἀθανάτους συνέμιξα καταθνητῇσι γυναιξί, 
<h.hom. 5.251> τάρβεσκον· πάντας γὰρ ἐμὸν δάμνασκε νόημα. 
<h.hom. 5.252> νῦν δὲ δὴ οὐκέτι μοι στόμα χείσεται ἐξονομῆναι 
<h.hom. 5.253> τοῦτο μετʼ ἀθανάτοισιν, ἐπεὶ μάλα πολλὸν ἀάσθην, 
<h.hom. 5.254> σχέτλιον, οὐκ ὀνοταστόν, ἀπεπλάγχθην δὲ νόοιο, 
<h.hom. 5.255> παῖδα δʼ ὑπὸ ζώνῃ ἐθέμην βροτῷ εὐνηθεῖσα. 
<h.hom. 5.256> τὸν μέν, ἐπὴν δὴ πρῶτον ἴδῃ φάος ἠελίοιο, 
<h.hom. 5.257> Νύμφαι μιν θρέψουσιν ὀρεσκῷοι βαθύκολποι, 
<h.hom. 5.258> αἳ τόδε ναιετάουσιν ὄρος μέγα τε ζάθεόν τε· 
<h.hom. 5.259> αἵ ῥʼ οὔτε θνητοῖς οὔτʼ ἀθανάτοισιν ἕπονται. 
<h.hom. 5.260> δηρὸν μὲν ζώουσι καὶ ἄμβροτον εἶδαρ ἔδουσι 
<h.hom. 5.261> καί τε μετʼ ἀθανάτοισι καλὸν χορὸν ἐρρώσαντο. 
<h.hom. 5.262> τῇσι δὲ Σειληνοὶ καὶ ἐύσκοπος Ἀργειφόντης 
<h.hom. 5.263> μίσγοντʼ ἐν φιλότητι μυχῷ σπείων ἐροέντων. 
<h.hom. 5.264> τῇσι δʼ ἅμʼ ἢ ἐλάται ἠὲ δρύες ὑψικάρηνοι 
<h.hom. 5.265> γεινομένῃσιν ἔφυσαν ἐπὶ χθονὶ βωτιανείρῃ, 
<h.hom. 5.266> καλαί, τηλεθάουσαι, ἐν οὔρεσιν ὑψηλοῖσιν. 
<h.hom. 5.267> ἑστᾶσʼ ἠλίβατοι, τεμένη δέ ἑ κικλήσκουσιν 
<h.hom. 5.268> ἀθανάτων· τὰς δʼ οὔ τι βροτοὶ κείρουσι σιδήρῳ· 
<h.hom. 5.269> ἀλλʼ ὅτε κεν δὴ μοῖρα παρεστήκῃ θανάτοιο, 
<h.hom. 5.270> ἀζάνεται μὲν πρῶτον ἐπὶ χθονὶ δένδρεα καλά, 
<h.hom. 5.271> φλοιὸς δʼ ἀμφιπεριφθινύθει, πίπτουσι δʼ ἄπʼ ὄζοι, 
<h.hom. 5.272> τῶν δέ θʼ ὁμοῦ ψυχὴ λείπει φάος ἠελίοιο. 
<h.hom. 5.273> αἳ μὲν ἐμὸν θρέψουσι παρὰ σφίσιν υἱὸν ἔχουσαι. 
<h.hom. 5.274> τὸν μὲν ἐπὴν δὴ πρῶτον ἕλῃ πολυήρατος ἥβη, 
<h.hom. 5.275> ἄξουσίν σοι δεῦρο θεαὶ δείξουσί τε παῖδα. 
<h.hom. 5.276> σοὶ δʼ ἐγώ, ὄφρα κε ταῦτα μετὰ φρεσὶ πάντα διέλθω, 
<h.hom. 5.277> ἐς πέμπτον ἔτος αὖτις ἐλεύσομαι υἱὸν ἄγουσα. 
<h.hom. 5.278> τὸν μὲν ἐπὴν δὴ πρῶτον ἴδῃς θάλος ὀφθαλμοῖσι, 
<h.hom. 5.279> γηθήσεις ὁρόων· μάλα γὰρ θεοείκελος ἔσται· 
<h.hom. 5.280> ἄξεις δʼ αὐτίκα νιν ποτὶ Ἴλιον ἠνεμόεσσαν. 
<h.hom. 5.281> ἢν δέ τις εἴρηταί σε καταθνητῶν ἀνθρώπων, 
<h.hom. 5.282> ἥ τις σοι φίλον υἱὸν ὑπὸ ζώνῃ θέτο μήτηρ, 
<h.hom. 5.283> τῷ δὲ σὺ μυθεῖσθαι μεμνημένος, ὥς σε κελεύω· 
<h.hom. 5.284> φάσθαι τοι Νύμφης καλυκώπιδος ἔκγονον εἶναι, 
<h.hom. 5.285> αἳ τόδε ναιετάουσιν ὄρος καταειμένον ὕλῃ. 
<h.hom. 5.286> εἰ δέ κεν ἐξείπῃς καὶ ἐπεύξεαι ἄφρονι θυμῷ 
<h.hom. 5.287> ἐν φιλότητι μιγῆναι ἐυστεφάνῳ Κυθερείῃ, 
<h.hom. 5.288> Ζεύς σε χολωσάμενος βαλέει ψολόεντι κεραυνῷ. 
<h.hom. 5.289> εἴρηταί τοι πάντα· σὺ δὲ φρεσὶ σῇσι νοήσας, 
<h.hom. 5.290> ἴσχεο μηδʼ ὀνόμαινε, θεῶν δʼ ἐποπίζεο μῆνιν.
<h.hom. 5.291> ὣς εἰποῦσʼ ἤιξε πρὸς οὐρανὸν ἠνεμόεντα. 
<h.hom. 5.292> χαῖρε, θεά, Κύπροιο ἐυκτιμένης μεδέουσα· 
<h.hom. 5.293> σεῦ δʼ ἐγὼ ἀρξάμενος μεταβήσομαι ἄλλον ἐς ὕμνον. 