<h.hom. 19.1> ἀμφί μοι Ἑρμείαο φίλον γόνον ἔννεπε, Μοῦσα,
<h.hom. 19.2> αἰγιπόδην, δικέρωτα, φιλόκροτον, ὅστ’ ἀνὰ πίση 
<h.hom. 19.3> δενδρήεντ’ ἄμυδις φοιτᾷ χορογηθέσι νύμφαις,
<h.hom. 19.4> αἵ τε κατ’ αἰγίλιπος πέτρης στείβουσι κάρηνα 
<h.hom. 19.5> Πᾶν’ ἀνακεκλόμεναι, νόμιον θεόν, ἀγλαέθειρον, 
<h.hom. 19.6> αὐχμήενθ᾽, ὃς πάντα λόφον νιφόεντα λέλογχε 
<h.hom. 19.7> καὶ κορυφὰς ὀρέων καὶ πετρήεντα κάρηνα. 
<h.hom. 19.8> φοιτᾷ δ’ ἔνθα καὶ ἔνθα διὰ ῥωπήια πυκνά, 
<h.hom. 19.9> ἄλλοτε μὲν ῥείθροισιν ἐφελκόμενος μαλακοῖσιν, 
<h.hom. 19.10> ἄλλοτε δ’ αὖ πέτρῃσιν ἐν ἠλιβάτοισι διοιχνεῖ, 
<h.hom. 19.11> ἀκροτάτην κορυφὴν μηλοσκόπον εἰσαναβαίνων. 
<h.hom. 19.12> πολλάκι δ’ ἀργινόεντα διέδραμεν οὔρεα μακρά, 
<h.hom. 19.13> πολλάκι δ’ ἐν κνημοῖσι διήλασε θῆρας ἐναίρων, 
<h.hom. 19.14> ὀξέα δερκόμενος: τότε δ’ ἕσπερος ἔκλαγεν οἶον 
<h.hom. 19.15> ἄγρης ἐξανιών, δονάκων ὕπο μοῦσαν ἀθύρων 
<h.hom. 19.16> νήδυμον: οὐκ ἂν τόν γε παραδράμοι ἐν μελέεσσιν 
<h.hom. 19.17> ὄρνις, ἥτ’ ἔαρος πολυανθέος ἐν πετάλοισι 
<h.hom. 19.18> θρῆνον ἐπιπροχέουσ’ ἀχέει μελίγηρυν ἀοιδήν. 
<h.hom. 19.19> σὺν δέ σφιν τότε Νύμφαι ὀρεστιάδες λιγύμολποι 
<h.hom. 19.20> φοιτῶσαι πύκα ποσσὶν ἐπὶ κρήνῃ μελανύδρῳ 
<h.hom. 19.21> μέλπονται: κορυφὴν δὲ περιστένει οὔρεος Ἠχώ: 
<h.hom. 19.22> δαίμων δ’ ἔνθα καὶ ἔνθα χορῶν, τοτὲ δ’ ἐς μέσον ἕρπων, 
<h.hom. 19.23> πυκνὰ ποσὶν διέπει, λαῖφος δ’ ἐπὶ νῶτα δαφοινὸν 
<h.hom. 19.24> λυγκὸς ἔχει, λιγυρῇσιν ἀγαλλόμενος φρένα μολπαῖς 
<h.hom. 19.25> ἐν μαλακῷ λειμῶνι, τόθι κρόκος ἠδ’ ὑάκινθος 
<h.hom. 19.26> εὐώδης θαλέθων καταμίσγεται ἄκριτα ποίῃ. 
<h.hom. 19.27> ὑμνεῦσιν δὲ θεοὺς μάκαρας καὶ μακρὸν Ὄλυμπον: 
<h.hom. 19.28> οἷόν θ’ Ἑρμείην ἐριούνιον ἔξοχον ἄλλων 
<h.hom. 19.29> ἔννεπον, ὡς ὅ γ’ ἅπασι θεοῖς θοὸς ἄγγελός ἐστι, 
<h.hom. 19.30> καί ῥ’ ὅ γ’ ἐς Ἀρκαδίην πολυπίδακα, μητέρα μήλων, 
<h.hom. 19.31> ἐξίκετ᾽, ἔνθα τέ οἱ τέμενος Κυλληνίου ἐστίν. 
<h.hom. 19.32> ἔνθ’ ὅ γε καὶ θεὸς ὢν ψαφαρότριχα μῆλ’ ἐνόμευεν 
<h.hom. 19.33> ἀνδρὶ πάρα θνητῷ θάλε γὰρ πόθος ὑγρὸς ἐπελθὼν 
<h.hom. 19.34> νύμφῃ ἐυπλοκάμῳ Δρύοπος φιλότητι μιγῆναι: 
<h.hom. 19.35> ἐκ δ’ ἐτέλεσσε γάμον θαλερόν. τέκε δ’ ἐν μεγάροισιν 
<h.hom. 19.36> Ἑρμείῃ φίλον υἱόν, ἄφαρ τερατωπὸν ἰδέσθαι, 
<h.hom. 19.37> αἰγιπόδην, δικέρωτα, φιλόκροτον, ἡδυγέλωτα: 
<h.hom. 19.38> φεῦγε δ’ ἀναΐξασα, λίπεν δ’ ἄρα παῖδα τιθήνη 
<h.hom. 19.39> δεῖσε γάρ, ὡς ἴδεν ὄψιν ἀμείλιχον, ἠυγένειον. 
<h.hom. 19.40> τὸν δ’ αἶψ’ Ἑρμείας ἐριούνιος εἰς χέρα θῆκε 
<h.hom. 19.41> δεξάμενος, χαῖρεν δὲ νόῳ περιώσια δαίμων. 
<h.hom. 19.42> ῥίμφα δ’ ἐς ἀθανάτων ἕδρας κίε παῖδα καλύψας 
<h.hom. 19.43> δέρμασιν ἐν πυκινοῖσιν ὀρεσκῴοιο λαγωοῦ 
<h.hom. 19.44> πὰρ δὲ Ζηνὶ κάθιζε καὶ ἄλλοις ἀθανάτοισι, 
<h.hom. 19.45> δεῖξε δὲ κοῦρον ἑόν: πάντες δ’ ἄρα θυμὸν ἔτερφθεν 
<h.hom. 19.46> ἀθάνατοι, περίαλλα δ’ ὁ Βάκχειος Διόνυσος: 
<h.hom. 19.47> Πᾶνα δέ μιν καλέεσκον, ὅτι φρένα πᾶσιν ἔτερψε. 
<h.hom. 19.48> καὶ σὺ μὲν οὕτω χαῖρε, ἄναξ, ἵλαμαι δέ σ’ ἀοιδῇ 
<h.hom. 19.49> αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.