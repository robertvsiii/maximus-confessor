<h.hom. 8.1> Ἆρες ὑπερμενέτα, βρισάρματε, χρυσεοπήληξ, 
<h.hom. 8.2> ὀβριμόθυμε, φέρασπι, πολισσόε, χαλκοκορυστά, 
<h.hom. 8.3> καρτερόχειρ, ἀμόγητε, δορισθενές, ἕρκος Ὀλύμπου, 
<h.hom. 8.4> Νίκης εὐπολέμοιο πάτερ, συναρωγὲ Θέμιστος, 
<h.hom. 8.5> ἀντιβίοισι τύραννε, δικαιοτάτων ἀγὲ φωτῶν, 
<h.hom. 8.6> ἠνορέης σκηπτοῦχε, πυραυγέα κύκλον ἑλίσσων 
<h.hom. 8.7> αἰθέρος ἑπταπόροις ἐνὶ τείρεσιν, ἔνθα σε πῶλοι 
<h.hom. 8.8> ζαφλεγέες τριτάτης ὑπὲρ ἄντυγος αἰὲν ἔχουσι· 
<h.hom. 8.9> κλῦθι, βροτῶν ἐπίκουρε, δοτὴρ εὐθαρσέος ἥβης, 
<h.hom. 8.10> πρηὺ καταστίλβων σέλας ὑψόθεν ἐς βιότητα 
<h.hom. 8.11> ἡμετέρην καὶ κάρτος ἀρήιον, ὥς κε δυναίμην 
<h.hom. 8.12> σεύασθαι κακότητα πικρὴν ἀπʼ ἐμοῖο καρήνου, 
<h.hom. 8.13> καὶ ψυχῆς ἀπατηλὸν ὑπογνάμψαι φρεσὶν ὁρμήν, 
<h.hom. 8.14> θυμοῦ αὖ μένος ὀξὺ κατισχέμεν, ὅς μʼ ἐρέθῃσι 
<h.hom. 8.15> φυλόπιδος κρυερῆς ἐπιβαινέμεν· ἀλλὰ σὺ θάρσος 
<h.hom. 8.16> δός, μάκαρ, εἰρήνης τε μένειν ἐν ἀπήμοσι θεσμοῖς 
<h.hom. 8.17> δυσμενέων προφυγόντα μόθον Κῆράς τε βιαίους.