<h.hom. 20.1> Ἥφαιστον κλυτόμητιν ἀείσεο, Μοῦσα λίγεια, 
<h.hom. 20.2> ὃς μετʼ Ἀθηναίης γλαυκώπιδος ἀγλαὰ ἔργα 
<h.hom. 20.3> ἀνθρώπους ἐδίδαξεν ἐπὶ χθονός, οἳ τὸ πάρος περ 
<h.hom. 20.4> ἄντροις ναιετάασκον ἐν οὔρεσιν, ἠύτε θῆρες. 
<h.hom. 20.5> νῦν δὲ διʼ Ἥφαιστον κλυτοτέχνην ἔργα δαέντες 
<h.hom. 20.6> ῥηιδίως αἰῶνα τελεσφόρον εἰς ἐνιαυτὸν 
<h.hom. 20.7> εὔκηλοι διάγουσιν ἐνὶ σφετέροισι δόμοισιν. 
<h.hom. 20.8> ἀλλʼ ἵληθʼ, Ἥφαιστε· δίδου δʼ ἀρετήν τε καὶ ὄλβον. 