<h.hom. 6.1> αἰδοίην, χρυσοστέφανον, καλὴν Ἀφροδίτην
<h.hom. 6.2> ᾁσομαι, ἣ πάσης Κύπρου κρήδεμνα λέλογχεν 
<h.hom. 6.3> εἰναλίης, ὅθι μιν Ζεφύρου μένος ὑγρὸν ἀέντος 
<h.hom. 6.4> ἤνεικεν κατὰ κῦμα πολυφλοίσβοιο θαλάσσης 
<h.hom. 6.5> ἀφρῷ ἔνι μαλακῷ: τὴν δὲ χρυσάμπυκες Ὧραι 
<h.hom. 6.6> δέξαντ’ ἀσπασίως, περὶ δ’ ἄμβροτα εἵματα ἕσσαν: 
<h.hom. 6.7> κρατὶ δ’ ἐπ’ ἀθανάτῳ στεφάνην εὔτυκτον ἔθηκαν 
<h.hom. 6.8> καλήν, χρυσείην: ἐν δὲ τρητοῖσι λοβοῖσιν 
<h.hom. 6.9> ἄνθεμ’ ὀρειχάλκου χρυσοῖό τε τιμήεντος: 
<h.hom. 6.10> δειρῇ δ’ ἀμφ’ ἁπαλῇ καὶ στήθεσιν ἀργυφέοισιν 
<h.hom. 6.11> ὅρμοισι χρυσέοισιν ἐκόσμεον, οἷσί περ αὐταὶ 
<h.hom. 6.12> Ὧραι κοσμείσθην χρυσάμπυκες, ὁππότ’ ἴοιεν 
<h.hom. 6.13> ἐς χορὸν ἱμερόεντα θεῶν καὶ δώματα πατρός. 
<h.hom. 6.14> αὐτὰρ ἐπειδὴ πάντα περὶ χροῒ κόσμον ἔθηκαν, 
<h.hom. 6.15> ἦγον ἐς ἀθανάτους: οἳ δ’ ἠσπάζοντο ἰδόντες 
<h.hom. 6.16> χερσί τ’ ἐδεξιόωντο καὶ ἠρήσαντο ἕκαστος  
<h.hom. 6.17> εἶναι κουριδίην ἄλοχον καὶ οἴκαδ’ ἄγεσθαι,
<h.hom. 6.18> εἶδος θαυμάζοντες ἰοστεφάνου Κυθερείης.
<h.hom. 6.19> χαῖρ’ ἑλικοβλέφαρε, γλυκυμείλιχε: δὸς δ’ ἐν ἀγῶνι 
<h.hom. 6.20> νίκην τῷδε φέρεσθαι, ἐμὴν δ’ ἔντυνον ἀοιδήν. 
<h.hom. 6.21> αὐτὰρ ἐγὼ καὶ σεῖο καὶ ἄλλης μνήσομ’ ἀοιδῆς.