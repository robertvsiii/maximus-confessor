<A.R. 1.1>	̓Αρχόμενος σέο, Φοῖβε, παλαιγενέων κλέα φωτῶν
<A.R. 1.2>	μνήσομαι, οἳ Πόντοιο κατὰ στόμα καὶ διὰ πέτρας
<A.R. 1.3>	Κυανέας βασιλῆος ἐφημοσύνῃ Πελίαο
<A.R. 1.4>	χρύσειον μετὰ κῶας ἐύζυγον ἤλασαν ̓Αργώ.
<A.R. 1.5>	Τοίην γὰρ Πελίης φάτιν ἔκλυεν, ὥς μιν ὀπίσσω
<A.R. 1.6>	μοῖρα μένει στυγερή, τοῦδ' ἀνέρος, ὅντιν' ἴδοιτο
<A.R. 1.7>	δημόθεν οἰοπέδιλον, ὑπ' ἐννεσίῃσι δαμῆναι.
<A.R. 1.8>	δηρὸν δ' οὐ μετέπειτα τεὴν κατὰ βάξιν ̓Ιήσων
<A.R. 1.9>	χειμερίοιο ῥέεθρα κιὼν διὰ ποσσὶν ̓Αναύρου
<A.R. 1.10>	ἄλλο μὲν ἐξεσάωσεν ὑπ' ἰλύος, ἄλλο δ' ἔνερθεν
<A.R. 1.11>	κάλλιπεν αὖθι πέδιλον ἐνισχόμενον προχοῇσιν.
<A.R. 1.12>	ἵκετο δ' ἐς Πελίην αὐτοσχεδὸν ἀντιβολήσων
<A.R. 1.13>	εἰλαπίνης, ἣν πατρὶ Ποσειδάωνι καὶ ἄλλοις
<A.R. 1.14>	ῥέζε θεοῖς, ̔́Ηρης δὲ Πελασγίδος οὐκ ἀλέγιζεν.
<A.R. 1.15>	αἶψα δὲ τόνγ' ἐσιδὼν ἐφράσσατο, καί οἱ ἄεθλον
<A.R. 1.16>	ἔντυε ναυτιλίης πολυκηδέος, ὄφρ' ἐνὶ πόντῳ
<A.R. 1.17>	ἠὲ καὶ ἀλλοδαποῖσι μετ' ἀνδράσι νόστον ὀλέσσῃ.
<A.R. 1.18>	Νῆα μὲν οὖν οἱ πρόσθεν ἐπικλείουσιν ἀοιδοὶ
<A.R. 1.19>	̓́Αργον ̓Αθηναίης καμέειν ὑποθημοσύνῃσιν.
<A.R. 1.20>	νῦν δ' ἂν ἐγὼ γενεήν τε καὶ οὔνομα μυθησαίμην
<A.R. 1.21>	ἡρώων, δολιχῆς τε πόρους ἁλός, ὅσσα τ' ἔρεξαν
<A.R. 1.22>	πλαζόμενοι: Μοῦσαι δ' ὑποφήτορες εἶεν ἀοιδῆς.
<A.R. 1.23>	Πρῶτά νυν ̓Ορφῆος μνησώμεθα, τόν ῥά ποτ' αὐτὴ
<A.R. 1.24>	Καλλιόπη Θρήικι φατίζεται εὐνηθεῖσα
<A.R. 1.25>	Οἰάγρῳ σκοπιῆς Πιμπληίδος ἄγχι τεκέσθαι
<A.R. 1.26>	αὐτὰρ τόνγ' ἐνέπουσιν ἀτειρέας οὔρεσι πέτρας
<A.R. 1.27>	θέλξαι ἀοιδάων ἐνοπῇ ποταμῶν τε ῥέεθρα.
<A.R. 1.28>	φηγοὶ δ' ἀγριάδες, κείνης ἔτι σήματα μολπῆς,
<A.R. 1.29>	ἀκτῆς Θρηικίης Ζώνης ἔπι τηλεθόωσαι
<A.R. 1.30>	ἑξείης στιχόωσιν ἐπήτριμοι, ἃς ὅγ' ἐπιπρὸ
<A.R. 1.31>	θελγομένας φόρμιγγι κατήγαγε Πιερίηθεν.
<A.R. 1.32>	̓Ορφέα μὲν δὴ τοῖον ἑῶν ἐπαρωγὸν ἀέθλων
<A.R. 1.33>	Αἰσονίδης Χείρωνος ἐφημοσύνῃσι πιθήσας
<A.R. 1.34>	δέξατο, Πιερίῃ Βιστωνίδι κοιρανέοντα.
<A.R. 1.35>	̓́Ηλυθε δ' ̓Αστερίων αὐτοσχεδόν, ὅν ῥα Κομήτης
<A.R. 1.36>	γείνατο δινήεντος ἐφ' ὕδασιν ̓Απιδανοῖο,
<A.R. 1.37>	Πειρεσιὰς ὄρεος Φυλληίου ἀγχόθι ναίων,
<A.R. 1.38>	ἔνθα μὲν ̓Απιδανός τε μέγας καὶ δῖος ̓Ενιπεὺς
<A.R. 1.39>	ἄμφω συμφορέονται, ἀπόπροθεν εἰς ἓν ἰόντες.
<A.R. 1.40>	Λάρισαν δ' ἐπὶ τοῖσι λιπὼν Πολύφημος ἵκανεν
<A.R. 1.41>	Εἰλατίδης, ὃς πρὶν μὲν ἐρισθενέων Λαπιθάων,
<A.R. 1.42>	ὁππότε Κενταύροις Λαπίθαι ἐπὶ θωρήσσοντο,
<A.R. 1.43>	ὁπλότερος πολέμιζε: τότ' αὖ βαρύθεσκέ οἱ ἤδη
<A.R. 1.44>	γυῖα, μένεν δ' ἔτι θυμὸς ἀρήιος, ὡς τὸ πάρος περ.
<A.R. 1.45>	Οὐδὲ μὲν ̓́Ιφικλος Φυλάκῃ ἔνι δηρὸν ἔλειπτο,
<A.R. 1.46>	μήτρως Αἰσονίδαο: κασιγνήτην γὰρ ὄπυιεν
<A.R. 1.47>	Αἴσων ̓Αλκιμέδην Φυλακηίδα: τῆς μιν ἀνώγει
<A.R. 1.48>	πηοσύνη καὶ κῆδος ἐνικρινθῆναι ὁμίλῳ.
<A.R. 1.49>	Οὐδὲ Φεραῖς ̓́Αδμητος ἐυρρήνεσσιν ἀνάσσων
<A.R. 1.50>	μίμνεν ὑπὸ σκοπιὴν ὄρεος Χαλκωδονίοιο.
<A.R. 1.51>	Οὐδ' ̓Αλόπῃ μίμνον πολυλήιοι ̔Ερμείαο
<A.R. 1.52>	υἱέες εὖ δεδαῶτε δόλους, ̓́Ερυτος καὶ ̓Εχίων,
<A.R. 1.53>	τοῖσι δ' ἐπὶ τρίτατος γνωτὸς κίε νισσομένοισιν
<A.R. 1.54>	Αἰθαλίδης: καὶ τὸν μὲν ἐπ' ̓Αμφρυσσοῖο ῥοῇσιν
<A.R. 1.55>	Μυρμιδόνος κούρη Φθιὰς τέκεν Εὐπολέμεια:
<A.R. 1.56>	τὼ δ' αὖτ' ἐκγεγάτην Μενετηίδος ̓Αντιανείρης.
<A.R. 1.57>	̓́Ηλυθε δ' ἀφνειὴν προλιπὼν Γυρτῶνα Κόρωνος
<A.R. 1.58>	Καινεΐδης, ἐσθλὸς μέν, ἑοῦ δ' οὐ πατρὸς ἀμείνων.
<A.R. 1.59>	Καινέα γὰρ ζῶόν περ ἔτι κλείουσιν ἀοιδοὶ
<A.R. 1.60>	Κενταύροισιν ὀλέσθαι, ὅτε σφέας οἶος ἀπ' ἄλλων
<A.R. 1.61>	ἤλας' ἀριστήων: οἱ δ' ἔμπαλιν ὁρμηθέντες
<A.R. 1.62>	οὔτε μιν ἐγκλῖναι προτέρω σθένον, οὔτε δαΐξαι:
<A.R. 1.63>	ἀλλ' ἄρρηκτος ἄκαμπτος ἐδύσετο νειόθι γαίης,
<A.R. 1.64>	θεινόμενος στιβαρῇσι καταΐγδην ἐλάτῃσιν.
<A.R. 1.65>	̓́Ηλυθε δ' αὖ Μόψος Τιταρήσιος, ὃν περὶ πάντων
<A.R. 1.66>	Λητοΐδης ἐδίδαξε θεοπροπίας οἰωνῶν:
<A.R. 1.67>	ἠδὲ καὶ Εὐρυδάμας Κτιμένου πάις: ἄγχι δὲ λίμνης
<A.R. 1.68>	Ξυνιάδος Κτιμένην Δολοπηίδα ναιετάασκεν.
<A.R. 1.69>	Καὶ μὴν ̓́Ακτωρ υἷα Μενοίτιον ἐξ ̓Οπόεντος
<A.R. 1.70>	ὦρσεν, ἀριστήεσσι σὺν ἀνδράσιν ὄφρα νέοιτο.
<A.R. 1.71>	Εἵπετο δ' Εὐρυτίων τε καὶ ἀλκήεις ̓Ερυβώτης,
<A.R. 1.72>	υἷες ὁ μὲν Τελέοντος, ὁ δ' ̓́Ιρου ̓Ακτορίδαο:
<A.R. 1.73>	ἤτοι ὁ μὲν Τελέοντος ἐυκλειὴς ̓Ερυβώτης,
<A.R. 1.74>	̓́Ιρου δ' Εὐρυτίων. σὺν καὶ τρίτος ἦεν ̓Οιλεύς,
<A.R. 1.75>	ἔξοχος ἠνορέην καὶ ἐπαΐξαι μετόπισθεν
<A.R. 1.76>	εὖ δεδαὼς δῄοισιν, ὅτε κλίνωσι φάλαγγας.
<A.R. 1.77>	Αὐτὰρ ἀπ' Εὐβοίης Κάνθος κίε, τόν ῥα Κάνηθος
<A.R. 1.78>	πέμπεν ̓Αβαντιάδης λελιημένον: οὐ μὲν ἔμελλεν
<A.R. 1.79>	νοστήσειν Κήρινθον ὑπότροπος. αισα γὰρ ἦεν
<A.R. 1.80>	αὐτὸν ὁμῶς Μόψον τε δαήμονα μαντοσυνάων
<A.R. 1.81>	πλαγχθέντας Λιβύης ἐνὶ πείρασι δῃωθῆναι,
<A.R. 1.82>	ὡς οὐκ ἀνθρώποισι κακὸν μήκιστον ἐπαυρεῖν,
<A.R. 1.83>	ὁππότε κἀκείνους Λιβύῃ ἔνι ταρχύσαντο,
<A.R. 1.84>	τόσσον ἑκὰς Κόλχων, ὅσσον τέ περ ἠελίοιο
<A.R. 1.85>	μεσσηγὺς δύσιές τε καὶ ἀντολαὶ εἰσορόωνται.
<A.R. 1.86>	Τῷ δ' ἄρ' ἐπὶ Κλυτίος τε καὶ ̓́Ιφιτος ἠγερέθοντο,
<A.R. 1.87>	Οἰχαλίης ἐπίουροι, ἀπηνέος Εὐρύτου υἷες,
<A.R. 1.88>	Εὐρύτου, ᾧ πόρε τόξον ̔Εκηβόλος: οὐδ' ἀπόνητο
<A.R. 1.89>	δωτίνης: αὐτῷ γὰρ ἑκὼν ἐρίδηνε δοτῆρι.
<A.R. 1.90>	Τοῖσι δ' ἐπ' Αἰακίδαι μετεκίαθον: οὐ μὲν ἅμ' ἄμφω,
<A.R. 1.91>	οὐδ' ὁμόθεν: νόσφιν γὰρ ἀλευάμενοι κατένασθεν
<A.R. 1.92>	Αἰγίνης, ὅτε Φῶκον ἀδελφεὸν ἐξενάριξαν
<A.R. 1.93>	ἀφραδίῃ. Τελαμὼν μὲν ἐν ̓Ατθίδι νάσσατο νήσῳ:
<A.R. 1.94>	Πηλεὺς δὲ Φθίῃ ἐνὶ δώματα ναῖε λιασθείς.
<A.R. 1.95>	Τοῖς δ' ἐπὶ Κεκροπίηθεν ἀρήιος ἤλυθε Βούτης,
<A.R. 1.96>	παῖς ἀγαθοῦ Τελέοντος, ἐυμμελίης τε Φάληρος.
<A.R. 1.97>	̓́Αλκων μιν προέηκε πατὴρ ἑός: οὐ μὲν ἔτ' ἄλλους
<A.R. 1.98>	γήραος υἷας ἔχεν βιότοιό τε κηδεμονῆας.
<A.R. 1.99>	ἀλλά ἑ τηλύγετόν περ ὁμῶς καὶ μοῦνον ἐόντα
<A.R. 1.100>	πέμπεν, ἵνα θρασέεσσι μεταπρέποι ἡρώεσσιν.
<A.R. 1.101>	Θησέα δ', ὃς περὶ πάντας ̓Ερεχθεΐδας ἐκέκαστο,
<A.R. 1.102>	Ταιναρίην ἀίδηλος ὑπὸ χθόνα δεσμὸς ἔρυκεν,
<A.R. 1.103>	Πειρίθῳ ἑσπόμενον κοινὴν ὁδόν: ἦ τέ κεν ἄμφω
<A.R. 1.104>	ῥηίτερον καμάτοιο τέλος πάντεσσιν ἔθεντο.
<A.R. 1.105>	Τῖφυς δ' ̔Αγνιάδης Σιφαέα κάλλιπε δῆμον
<A.R. 1.106>	Θεσπιέων, ἐσθλὸς μὲν ὀρινόμενον προδαῆναι
<A.R. 1.107>	κῦμ' ἁλὸς εὐρείης, ἐσθλὸς δ' ἀνέμοιο θυέλλας
<A.R. 1.108>	καὶ πλόον ἠελίῳ τε καὶ ἀστέρι τεκμήρασθαι.
<A.R. 1.109>	αὐτή μιν Τριτωνὶς ἀριστήων ἐς ὅμιλον
<A.R. 1.110>	ὦρσεν ̓Αθηναίη, μετὰ δ' ἤλυθεν ἐλδομένοισιν.
<A.R. 1.111>	αὐτὴ γὰρ καὶ νῆα θοὴν κάμε: σὺν δέ οἱ ̓́Αργος
<A.R. 1.112>	τεῦξεν ̓Αρεστορίδης κείνης ὑποθημοσύνῃσιν.
<A.R. 1.113>	τῶ καὶ πασάων προφερεστάτη ἔπλετο νηῶν,
<A.R. 1.114>	ὅσσαι ὑπ' εἰρεσίῃσιν ἐπειρήσαντο θαλάσσης.
<A.R. 1.115>	Φλίας δ' αὖτ' ἐπὶ τοῖσιν ̓Αραιθυρέηθεν ἵκανεν,
<A.R. 1.116>	ἔνθ' ἀφνειὸς ἔναιε Διωνύσοιο ἕκητι,
<A.R. 1.117>	πατρὸς ἑοῦ, πηγῇσιν ἐφέστιος ̓Ασωποῖο.
<A.R. 1.118>	̓Αργόθεν αὖ Ταλαὸς καὶ ̓Αρήιος, υἷε Βίαντος,
<A.R. 1.119>	ἤλυθον ἴφθιμός τε Λεώδοκος, οὓς τέκε Πηρὼ
<A.R. 1.120>	Νηληίς: τῆς δ' ἀμφὶ δύην ἐμόγησε βαρεῖαν
<A.R. 1.121>	Αἰολίδης σταθμοῖσιν ἐν ̓Ιφίκλοιο Μελάμπους.
<A.R. 1.122>	Οὐδὲ μὲν οὐδὲ βίην κρατερόφρονος ̔Ηρακλῆος
<A.R. 1.123>	πευθόμεθ' Αἰσονίδαο λιλαιομένου ἀθερίξαι.
<A.R. 1.124>	ἀλλ' ἐπεὶ ἄιε βάξιν ἀγειρομένων ἡρώων,
<A.R. 1.125>	νεῖον ἀπ' ̓Αρκαδίης Λυρκήιον ̓́Αργος ἀμείψας
<A.R. 1.126>	τὴν ὁδόν, ᾗ ζωὸν φέρε κάπριον, ὅς ῥ' ἐνὶ βήσσῃς
<A.R. 1.127>	φέρβετο Λαμπείης, ̓Ερυμάνθιον ἂμ μέγα τῖφος,
<A.R. 1.128>	τὸν μὲν ἐνὶ πρώτῃσι Μυκηναίων ἀγορῇσιν
<A.R. 1.129>	δεσμοῖς ἰλλόμενον μεγάλων ἀπεθήκατο νώτων:
<A.R. 1.130>	αὐτὸς δ' ᾗ ἰότητι παρὲκ νόον Εὐρυσθῆος
<A.R. 1.131>	ὡρμήθη: σὺν καί οἱ ̔́Υλας κίεν, ἐσθλὸς ὀπάων,
<A.R. 1.132>	πρωθήβης, ἰῶν τε φορεὺς φύλακός τε βιοῖο.
<A.R. 1.133>	Τῷ δ' ἐπὶ δὴ θείοιο κίεν Δαναοῖο γενέθλη,
<A.R. 1.134>	Ναύπλιος. ἦ γὰρ ἔην Κλυτονήου Ναυβολίδαο:
<A.R. 1.135>	Ναύβολος αὖ Λέρνου: Λέρνον γε μὲν ἴδμεν ἐόντα
<A.R. 1.136>	Προίτου Ναυπλιάδαο: Ποσειδάωνι δὲ κούρη.
<A.R. 1.137>	πρίν ποτ' ̓Αμυμώνη Δαναῒς τέκεν εὐνηθεῖσα
<A.R. 1.138>	Ναύπλιον, ὃς περὶ πάντας ἐκαίνυτο ναυτιλίῃσιν.
<A.R. 1.139>	̓́Ιδμων δ' ὑστάτιος μετεκίαθεν, ὅσσοι ἔναιον
<A.R. 1.140>	̓́Αργος, ἐπεὶ δεδαὼς τὸν ἑὸν μόρον οἰωνοῖσιν
<A.R. 1.141>	ἤιε, μή οἱ δῆμος ἐυκλείης ἀγάσαιτο.
<A.R. 1.142>	οὐ μὲν ὅγ' ἦεν ̓́Αβαντος ἐτήτυμον, ἀλλά μιν αὐτὸς
<A.R. 1.143>	γείνατο κυδαλίμοις ἐναρίθμιον Αἰολίδῃσιν
<A.R. 1.144>	Λητοΐδης: αὐτὸς δὲ θεοπροπίας ἐδίδαξεν
<A.R. 1.145>	οἰωνούς τ' ἀλέγειν ἠδ' ἔμπυρα σήματ' ἰδέσθαι.
<A.R. 1.146>	Καὶ μὴν Αἰτωλὶς κρατερὸν Πολυδεύκεα Λήδη
<A.R. 1.147>	Κάστορά τ' ὠκυπόδων ὦρσεν δεδαημένον ἵππων
<A.R. 1.148>	Σπάρτηθεν: τοὺς δ' ἥγε δόμοις ἔνι Τυνδαρέοιο
<A.R. 1.149>	τηλυγέτους ὠδῖνι μιῇ τέκεν: οὐδ' ἀπίθησεν
<A.R. 1.150>	νισσομένοις: Ζηνὸς γὰρ ἐπάξια μήδετο λέκτρων.
<A.R. 1.151>	Οἵ τ' ̓Αφαρητιάδαι Λυγκεὺς καὶ ὑπέρβιος ̓́Ιδας
<A.R. 1.152>	̓Αρήνηθεν ἔβαν, μεγάλῃ περιθαρσέες ἀλκῇ
<A.R. 1.153>	ἀμφότεροι: Λυγκεὺς δὲ καὶ ὀξυτάτοις ἐκέκαστο
<A.R. 1.154>	ὄμμασιν, εἰ ἐτεόν γε πέλει κλέος, ἀνέρα κεῖνον
<A.R. 1.155>	ῥηιδίως καὶ νέρθε κατὰ χθονὸς αὐγάζεσθαι.
<A.R. 1.156>	Σὺν δὲ Περικλύμενος Νηλήιος ὦρτο νέεσθαι,
<A.R. 1.157>	πρεσβύτατος παίδων, ὅσσοι Πύλῳ ἐξεγένοντο
<A.R. 1.158>	Νηλῆος θείοιο: Ποσειδάων δέ οἱ ἀλκὴν
<A.R. 1.159>	δῶκεν ἀπειρεσίην ἠδ' ὅττι κεν ἀρήσαιτο
<A.R. 1.160>	μαρνάμενος, τὸ πέλεσθαι ἐνὶ ξυνοχῇ πολέμοιο.
<A.R. 1.161>	Καὶ μὴν ̓Αμφιδάμας Κηφεύς τ' ἴσαν ̓Αρκαδίηθεν,
<A.R. 1.162>	οἳ Τεγέην καὶ κλῆρον ̓Αφειδάντειον ἔναιον,
<A.R. 1.163>	υἷε δύω ̓Αλεοῦ: τρίτατός γε μὲν ἕσπετ' ἰοῦσιν
<A.R. 1.164>	̓Αγκαῖος, τὸν μέν ῥα πατὴρ Λυκόοργος ἔπεμπεν,
<A.R. 1.165>	τῶν ἄμφω γνωτὸς προγενέστερος. ἀλλ' ὁ μὲν ἤδη
<A.R. 1.166>	γηράσκοντ' ̓Αλεὸν λίπετ' ἂμ πόλιν ὄφρα κομίζοι,
<A.R. 1.167>	παῖδα δ' ἑὸν σφετέροισι κασιγνήτοισιν ὄπασσεν.
<A.R. 1.168>	βῆ δ' ὅγε Μαιναλίης ἄρκτου δέρος, ἀμφίτομόν τε
<A.R. 1.169>	δεξιτερῇ πάλλων πέλεκυν μέγαν. ἔντεα γάρ οἱ
<A.R. 1.170>	πατροπάτωρ ̓Αλεὸς μυχάτῃ ἐνέκρυψε καλιῇ,
<A.R. 1.171>	αἴ κέν πως ἔτι καὶ τὸν ἐρητύσειε νέεσθαι.
<A.R. 1.172>	Βῆ δὲ καὶ Αὐγείης, ὃν δὴ φάτις ̓Ηελίοιο
<A.R. 1.173>	ἔμμεναι: ̓Ηλείοισι δ' ὅγ' ἀνδράσιν ἐμβασίλευεν,
<A.R. 1.174>	ὄλβῳ κυδιόων: μέγα δ' ἵετο Κολχίδα γαῖαν
<A.R. 1.175>	αὐτόν??τ' Αἰήτην ἰδέειν σημάντορα Κόλχων.
<A.R. 1.176>	̓Αστέριος δὲ καὶ ̓Αμφίων ̔Υπερασίου υἷες
<A.R. 1.177>	Πελλήνης ἀφίκανον ̓Αχαιίδος, ἥν ποτε Πέλλης
<A.R. 1.178>	πατροπάτωρ ἐπόλισσεν ἐπ' ὀφρύσιν Αἰγιαλοῖο.
<A.R. 1.179>	Ταίναρον αὖτ' ἐπὶ τοῖσι λιπὼν Εὔφημος ἵκανεν,
<A.R. 1.180>	τόν ῥα Ποσειδάωνι ποδωκηέστατον ἄλλων
<A.R. 1.181>	Εὐρώπη Υιτυοῖο μεγασθενέος τέκε κούρη.
<A.R. 1.182>	κεῖνος ἀνὴρ καὶ πόντου ἐπὶ γλαυκοῖο θέεσκεν
<A.R. 1.183>	οἴδματος, οὐδὲ θοοὺς βάπτεν πόδας, ἀλλ' ὅσον ἄκροις
<A.R. 1.184>	ἴχνεσι τεγγόμενος διερῇ πεφόρητο κελεύθῳ.
<A.R. 1.185>	Καὶ δ' ἄλλω δύο παῖδε Ποσειδάωνος ἵκοντο:
<A.R. 1.186>	ἤτοι ὁ μὲν πτολίεθρον ἀγαυοῦ Μιλήτοιο
<A.R. 1.187>	νοσφισθεὶς ̓Εργῖνος, ὁ δ' ̓Ιμβρασίης ἕδος ̔́Ηρης,
<A.R. 1.188>	Παρθενίην, ̓Αγκαῖος ὑπέρβιος: ἴστορε δ' ἄμφω
<A.R. 1.189>	ἠμὲν ναυτιλίης ἠδ' ἄρεος εὐχετόωντο.
<A.R. 1.190>	Οἰνεΐδης δ' ἐπὶ τοῖσιν ἀφορμηθεὶς Καλυδῶνος
<A.R. 1.191>	ἀλκήεις Μελέαγρος ἀνήλυθε, Λαοκόων τε,
<A.R. 1.192>	Λαοκόων Οἰνῆος ἀδελφεός, οὐ μὲν ἰῆς γε
<A.R. 1.193>	μητέρος: ἀλλά ἑ θῆσσα γυνὴ τέκε: τὸν μὲν ἄρ' Οἰνεὺς
<A.R. 1.194>	ἤδη γηραλέον κοσμήτορα παιδὸς ἴαλλεν:
<A.R. 1.195>	ὧδ' ἔτι κουρίζων περιθαρσέα δῦνεν ὅμιλον
<A.R. 1.196>	ἡρώων. τοῦ δ' οὔτιν' ὑπέρτερον ἄλλον ὀίω,
<A.R. 1.197>	νόσφιν γ' ̔Ηρακλῆος, ἐπελθέμεν, εἴ κ' ἔτι μοῦνον
<A.R. 1.198>	αὖθι μένων λυκάβαντα μετετράφη Αἰτωλοῖσιν.
<A.R. 1.199>	καὶ μήν οἱ μήτρως αὐτὴν ὁδόν, εὖ μὲν ἄκοντι,
<A.R. 1.200>	εὖ δὲ καὶ ἐν σταδίῃ δεδαημένος ἀντιφέρεσθαι,
<A.R. 1.201>	Θεστιάδης ̓́Ιφικλος ἐφωμάρτησε κιόντι.
<A.R. 1.202>	Σὺν δὲ Παλαιμόνιος Λέρνου πάις ̓Ωλενίοιο,
<A.R. 1.203>	Λέρνου ἐπίκλησιν, γενεήν γε μὲν ̔Ηφαίστοιο:
<A.R. 1.204>	τούνεκ' ἔην πόδα σιφλός: ἀτὰρ δέμας οὔ κέ τις ἔτλη
<A.R. 1.205>	ἠνορέην τ' ὀνόσασθαι, ὃ καὶ μεταρίθμιος ἦεν
<A.R. 1.206>	πᾶσιν ἀριστήεσσιν, ̓Ιήσονι κῦδος ἀέξων.
<A.R. 1.207>	̓Εκ δ' ἄρα Φωκήων κίεν ̓́Ιφιτος ̓Ορνυτίδαο
<A.R. 1.208>	Ναυβόλου ἐκγεγαώς: ξεῖνος δέ οἱ ἔσκε πάροιθεν,
<A.R. 1.209>	ἦμος ἔβη Πυθώδε θεοπροπίας ἐρεείνων
<A.R. 1.210>	ναυτιλίης: τόθι γάρ μιν ἑοῖς ὑπέδεκτο δόμοισιν.
<A.R. 1.211>	Ζήτης αὖ Κάλαΐς τε Βορήιοι υἷες ἵκοντο,
<A.R. 1.212>	οὕς ποτ' ̓Ερεχθηὶς Βορέῃ τέκεν ̓Ωρείθυια
<A.R. 1.213>	ἐσχατιῇ Θρῄκης δυσχειμέρου: ἔνθ' ἄρα τήνγε
<A.R. 1.214>	Θρηίκιος Βορέης ἀνερέψατο Κεκροπίηθεν
<A.R. 1.215>	̓Ιλισσοῦ προπάροιθε χορῷ ἔνι δινεύουσαν.
<A.R. 1.216>	καί μιν ἄγων ἕκαθεν, Σαρπηδονίην ὅθι πέτρην
<A.R. 1.217>	κλείουσιν, ποταμοῖο παρὰ ῥόον ̓Εργίνοιο,
<A.R. 1.218>	λυγαίοις ἐδάμασσε περὶ νεφέεσσι καλύψας.
<A.R. 1.219>	τὼ μὲν ἐπ' ἀκροτάτοισι ποδῶν ἑκάτερθεν ἐρεμνὰς
<A.R. 1.220>	σεῖον ἀειρομένω πτέρυγας, μέγα θάμβος ἰδέσθαι,
<A.R. 1.221>	χρυσείαις φολίδεσσι διαυγέας: ἀμφὶ δὲ νώτοις
<A.R. 1.222>	κράατος ἐξ ὑπάτοιο καὶ αὐχένος ἔνθα καὶ ἔνθα
<A.R. 1.223>	κυάνεαι δονέοντο μετὰ πνοιῇσιν ἔθειραι.
<A.R. 1.224>	Οὐδὲ μὲν οὐδ' αὐτοῖο πάις μενέαινεν ̓́Ακαστος
<A.R. 1.225>	ἰφθίμου Πελίαο δόμοις ἔνι πατρὸς ἑῆος
<A.R. 1.226>	μιμνάζειν, ̓́Αργος τε θεᾶς ὑποεργὸς ̓Αθήνης:
<A.R. 1.227>	ἀλλ' ἄρα καὶ τὼ μέλλον ἐνικρινθῆναι ὁμίλῳ.
<A.R. 1.228>	Τόσσοι ἄρ' Αἰσονίδῃ συμμήστορες ἠγερέθοντο.
<A.R. 1.229>	τοὺς μὲν ἀριστῆας Μινύας περιναιετάοντες
<A.R. 1.230>	κίκλησκον μάλα πάντας, ἐπεὶ Μινύαο θυγατρῶν
<A.R. 1.231>	οἱ πλεῖστοι καὶ ἄριστοι ἀφ' αἵματος εὐχετόωντο
<A.R. 1.232>	ἔμμεναι: ὧς δὲ καὶ αὐτὸν ̓Ιήσονα γείνατο μήτηρ
<A.R. 1.233>	̓Αλκιμέδη, Κλυμένης Μινυηίδος ἐκγεγαυῖα.
<A.R. 1.234>	Αὐτὰρ ἐπεὶ δμώεσσιν ἐπαρτέα πάντ' ἐτέτυκτο,
<A.R. 1.235>	ὅσσα περ ἐντύνονται ἐπαρτέες ἔνδοθι νῆες,
<A.R. 1.236>	εὖτ' ἂν ἄγῃ χρέος ἄνδρας ὑπεὶρ ἅλα ναυτίλλεσθαι,
<A.R. 1.237>	δὴ τότ' ἴσαν μετὰ νῆα δι' ἄστεος, ἔνθα περ ἀκταὶ
<A.R. 1.238>	κλείονται Παγασαὶ Μαγνήτιδες: ἀμφὶ δὲ λαῶν
<A.R. 1.239>	πληθὺς σπερχομένων ἄμυδις θέεν: οἱ δὲ φαεινοὶ
<A.R. 1.240>	ἀστέρες ὣς νεφέεσσι μετέπρεπον: ὧδε δ' ἕκαστος
<A.R. 1.241>	ἔννεπεν εἰσορόων σὺν τεύχεσιν ἀίσσοντας:
<A.R. 1.242>	"Ζεῦ ἄνα, τίς Πελίαο νόος; πόθι τόσσον ὅμιλον
<A.R. 1.243>	ἡρώων γαίης Παναχαιίδος ἔκτοθι βάλλει;
<A.R. 1.244>	αὐτῆμάρ κε δόμους ὀλοῷ πυρὶ δῃώσειαν
<A.R. 1.245>	Αἰήτεω, ὅτε μή σφιν ἑκὼν δέρος ἐγγυαλίξῃ.
<A.R. 1.246>	ἀλλ' οὐ φυκτὰ κέλευθα, πόνος δ' ἄπρηκτος ἰοῦσιν."
<A.R. 1.247>	̔͂Ως φάσαν ἔνθα καὶ ἔνθα κατὰ πτόλιν: αἱ δὲ γυναῖκες
<A.R. 1.248>	πολλὰ μάλ' ἀθανάτοισιν ἐς αἰθέρα χεῖρας ἄειρον,
<A.R. 1.249>	εὐχόμεναι νόστοιο τέλος θυμηδὲς ὀπάσσαι.
<A.R. 1.250>	ἄλλη δ' εἰς ἑτέρην ὀλοφύρετο δακρυχέουσα:
<A.R. 1.251>	"Δειλὴ ̓Αλκιμέδη, καὶ σοὶ κακὸν ὀφέ περ ἔμπης
<A.R. 1.252>	ἤλυθεν, οὐδ' ἐτέλεσσας ἐπ' ἀγλαΐῃ βιότοιο.
<A.R. 1.253>	Αἴσων αὖ μέγα δή τι δυσάμμορος. ἦ τέ οἱ ἦεν
<A.R. 1.254>	βέλτερον, εἰ τὸ πάροιθεν ἐνὶ κτερέεσσιν ἐλυσθεὶς
<A.R. 1.255>	νειόθι γαίης κεῖτο, κακῶν ἔτι νῆις ἀέθλων.
<A.R. 1.256>	ὡς ὄφελεν καὶ Φρίξον, ὅτ' ὤλετο παρθένος ̔́Ελλη,
<A.R. 1.257>	κῦμα μέλαν κριῷ ἅμ' ἐπικλύσαι: ἀλλὰ καὶ αὐδὴν
<A.R. 1.258>	ἀνδρομέην προέηκε κακὸν τέρας, ὥς κεν ἀνίας
<A.R. 1.259>	̓Αλκιμέδῃ μετόπισθε καὶ ἄλγεα μυρία θείη."
<A.R. 1.260>	Αἱ μὲν ἄρ' ὧς ἀγόρευον ἐπὶ προμολῇσι κιόντων.
<A.R. 1.261>	ἤδη δὲ δμῶές τε πολεῖς δμωαί τ' ἀγέροντο:
<A.R. 1.262>	μήτηρ δ' ἀμφ' αὐτὸν βεβολημένη. ὀξὺ δ' ἑκάστην
<A.R. 1.263>	δῦνεν ἄχος: σὺν δέ σφι πατὴρ ὀλοῷ ὑπὸ γήραι
<A.R. 1.264>	ἐντυπὰς ἐν λεχέεσσι καλυψάμενος γοάασκεν.
<A.R. 1.265>	αὐτὰρ ὁ τῶν μὲν ἔπειτα κατεπρήυνεν ἀνίας
<A.R. 1.266>	θαρσύνων, δμώεσσι δ' ἀρήια τεύχε' ἀείρειν
<A.R. 1.267>	πέφραδεν: οἱ δέ τε σῖγα κατηφέες ἠείροντο.
<A.R. 1.268>	μήτηρ δ' ὡς τὰ πρῶτ' ἐπεχεύατο πήχεε παιδί,
<A.R. 1.269>	ὧς ἔχετο κλαίους' ἀδινώτερον, ἠύτε κούρη
<A.R. 1.270>	οἰόθεν ἀσπασίως πολιὴν τροφὸν ἀμφιπεσοῦσα
<A.R. 1.271>	μύρεται, ᾗ οὐκ εἰσὶν ἔτ' ἄλλοι κηδεμονῆες,
<A.R. 1.272>	ἀλλ' ὑπὸ μητρυιῇ βίοτον βαρὺν ἡγηλάζει:
<A.R. 1.273>	καί ἑ νέον πολέεσσιν ὀνείδεσιν ἐστυφέλιξεν,
<A.R. 1.274>	τῇ δέ τ' ὀδυρομένῃ δέδεται κέαρ ἔνδοθεν ἄτῃ,
<A.R. 1.275>	οὐδ' ἔχει ἐκφλύξαι τόσσον γόον, ὅσσον ὀρεχθεῖ:
<A.R. 1.276>	ὧς ἀδινὸν κλαίεσκεν ἑὸν παῖδ' ἀγκὰς ἔχουσα
<A.R. 1.277>	̓Αλκιμέδη, καὶ τοῖον ἔπος φάτο κηδοσύνῃσιν:
<A.R. 1.278>	"Αἴθ' ὄφελον κεῖν' ἦμαρ, ὅτ' ἐξειπόντος ἄκουσα
<A.R. 1.279>	δειλὴ ἐγὼ Πελίαο κακὴν βασιλῆος ἐφετμήν,
<A.R. 1.280>	αὐτίκ' ἀπὸ ψυχὴν μεθέμεν, κηδέων τε λαθέσθαι,
<A.R. 1.281>	ὄφρ' αὐτός με τεῇσι φίλαις ταρχύσαο χερσίν,
<A.R. 1.282>	τέκνον ἐμόν: τὸ γὰρ οἶον ἔην ἔτι λοιπὸν ἐέλδωρ
<A.R. 1.283>	ἐκ σέθεν, ἄλλα δὲ πάντα πάλαι θρεπτήρια πέσσω.
<A.R. 1.284>	νῦν γε μὲν ἡ τὸ πάροιθεν ̓Αχαιιάδεσσιν ἀγητὴ
<A.R. 1.285>	δμωὶς ὅπως κενεοῖσι λελείψομαι ἐν μεγάροισιν,
<A.R. 1.286>	σεῖο πόθῳ μινύθουσα δυσάμμορος, ᾧ ἔπι πολλὴν
<A.R. 1.287>	ἀγλαΐην καὶ κῦδος ἔχον πάρος, ᾧ ἔπι μούνῳ
<A.R. 1.288>	μίτρην πρῶτον ἔλυσα καὶ ὕστατον. ἔξοχα γάρ μοι
<A.R. 1.289>	Εἰλείθυια θεὰ πολέος ἐμέγηρε τόκοιο.
<A.R. 1.290>	ᾤ μοι ἐμῆς ἄτης: τὸ μὲν οὐδ' ὅσον, οὐδ' ἐν ὀνείρῳ
<A.R. 1.291>	ὠισάμην, εἰ Φρίξος ἐμοὶ κακὸν ἔσσετ' ἀλύξας."
<A.R. 1.292>	̔͂Ως ἥγε στενάχουσα κινύρετο: ταὶ δὲ γυναῖκες
<A.R. 1.293>	ἀμφίπολοι γοάασκον ἐπισταδόν: αὐτὰρ ὁ τήνγε
<A.R. 1.294>	μειλιχίοις ἐπέεσσι παρηγορέων προσέειπεν:
<A.R. 1.295>	"Μή μοι λευγαλέας ἐνιβάλλεο, μῆτερ, ἀνίας
<A.R. 1.296>	ὧδε λίην, ἐπεὶ οὐ μὲν ἐρητύσεις κακότητος
<A.R. 1.297>	δάκρυσιν, ἀλλ' ἔτι κεν καὶ ἐπ' ἄλγεσιν ἄλγος ἄροιο.
<A.R. 1.298>	πήματα γάρ τ' ἀίδηλα θεοὶ θνητοῖσι vέμουσιν,
<A.R. 1.299>	τῶν μοῖραν κατὰ θυμὸν ἀνιάζουσά περ ἔμπης
<A.R. 1.300>	τλῆθι φέρειν: θάρσει δὲ συνημοσύνῃσιν ̓Αθήνης,
<A.R. 1.301>	ἠδὲ θεοπροπίοισιν, ἐπεὶ μάλα δεξιὰ Φοῖβος
<A.R. 1.302>	ἔχρη, ἀτὰρ μετέπειτά γ' ἀριστήων ἐπαρωγῇ.
<A.R. 1.303>	ἀλλὰ σὺ μὲν νῦν αὖθι μετ' ἀμφιπόλοισιν ἕκηλος
<A.R. 1.304>	μίμνε δόμοις, μηδ' ὄρνις ἀεικελίη πέλε νηί:
<A.R. 1.305>	κεῖσε δ' ὁμαρτήσουσιν ἔται δμῶές τε κιόντι."
<A.R. 1.306>	̓͂Η, καὶ ὁ μὲν προτέρωσε δόμων ἐξῶρτο νέεσθαι.
<A.R. 1.307>	οἷος δ' ἐκ νηοῖο θυώδεος εἶσιν ̓Απόλλων
<A.R. 1.308>	Δῆλον ἀν' ἠγαθέην, ἠὲ Κλάρον, ἢ ὅγε Πυθώ,
<A.R. 1.309>	ἢ Αυκίην εὐρεῖαν, ἐπὶ Ξάνθοιο ῥοῇσιν,
<A.R. 1.310>	τοῖος ἀνὰ πληθὺν δήμου κίεν: ὦρτο δ' ἀυτὴ
<A.R. 1.311>	κεκλομένων ἄμυδις. τῷ δὲ ξύμβλητο γεραιὴ
<A.R. 1.312>	̓Ιφιὰς ̓Αρτέμιδος πολιηόχου ἀρήτειρα,
<A.R. 1.313>	καί μιν δεξιτερῆς χειρὸς κύσεν, οὐδέ τι φάσθαι
<A.R. 1.314>	ἔμπης ἱεμένη δύνατο, προθέοντος ὁμίλου:
<A.R. 1.315>	ἀλλ' ἡ μὲν λίπετ' αὖθι παρακλιδόν, οἷα γεραιὴ
<A.R. 1.316>	ὁπλοτέρων, ὁ δὲ πολλὸν ἀποπλαγχθεὶς ἐλιάσθη.
<A.R. 1.317>	Αὐτὰρ ἐπεί ῥα πόληος ἐυδμήτους λίπ' ἀγυιάς,
<A.R. 1.318>	ἀκτὴν δ' ἵκανεν Παγασηίδα, τῇ μιν ἑταῖροι
<A.R. 1.319>	δειδέχατ', ̓Αργῴῃ ἄμυδις παρὰ νηὶ μένοντες.
<A.R. 1.320>	στῆ δ' ἄρ' ἐπὶ προμολῇς: οἱ δ' ἀντίοι ἠγερέθοντο.
<A.R. 1.321>	ἐς δ' ἐνόησαν ̓́Ακαστον ὁμῶς ̓́Αργον τε πόληος
<A.R. 1.322>	νόσφι καταβλώσκοντας, ἐθάμβησαν δ' ἐσιδόντες
<A.R. 1.323>	πασσυδίῃ Πελίαο παρὲκ νόον ἰθύοντας.
<A.R. 1.324>	δέρμα δ' ὁ μὲν ταύροιο ποδηνεκὲς ἀμφέχετ' ὤμους
<A.R. 1.325>	̓́Αργος ̓Αρεστορίδης λάχνῃ μέλαν: αὐτὰρ ὁ καλὴν
<A.R. 1.326>	δίπλακα, τήν οἱ ὄπασσε κασιγνήτη Πελόπεια.
<A.R. 1.327>	ἀλλ' ἔμπης τὼ μέν τε διεξερέεσθαι ἕκαστα
<A.R. 1.328>	ἔσχετο: τοὺς δ' ἀγορήνδε συνεδριάασθαι ἄνωγεν.
<A.R. 1.329>	αὐτοῦ δ' ἰλλομένοις ἐπὶ λαίφεσιν, ἠδὲ καὶ ἱστῷ
<A.R. 1.330>	κεκλιμένῳ μάλα πάντες ἐπισχερὼ ἑδριόωντο.
<A.R. 1.331>	τοῖσιν δ' Αἴσονος υἱὸς ἐυφρονέων μετέειπεν:
<A.R. 1.332>	"̓́Αλλα μὲν ὅσσα τε νηὶ ἐφοπλίσσασθαι ἔοικεν
<A.R. 1.333>	--πάντα γὰρ εὖ κατὰ κόσμον--ἐπαρτέα κεῖται ἰοῦσιν.
<A.R. 1.334>	τῶ οὐκ ἂν δηναιὸν ἐχοίμεθα τοῖο ἕκητι
<A.R. 1.335>	ναυτιλίης, ὅτε μοῦνον ἐπιπνεύσουσιν ἀῆται.
<A.R. 1.336>	ἀλλά, φίλοι,--ξυνὸς γὰρ ἐς ̔Ελλάδα νόστος ὀπίσσω,
<A.R. 1.337>	ξυναὶ δ' ἄμμι πέλονται ἐς Αἰήταο κέλευθοι--
<A.R. 1.338>	τούνεκα νῦν τὸν ἄριστον ἀφειδήσαντες ἕλεσθε
<A.R. 1.339>	ὄρχαμον ἡμείων, ᾧ κεν τὰ ἕκαστα μέλοιτο,
<A.R. 1.340>	νείκεα συνθεσίας τε μετὰ ξείνοισι βαλέσθαι."
<A.R. 1.341>	̔͂Ως φάτο: πάπτηναν δὲ νέοι θρασὺν ̔Ηρακλῆα
<A.R. 1.342>	ἥμενον ἐν μέσσοισι: μιῇ δέ ἑ πάντες ἀυτῇ
<A.R. 1.343>	σημαίνειν ἐπέτελλον: ὁ δ' αὐτόθεν, ἔνθα περ ἧστο,
<A.R. 1.344>	δεξιτερὴν ἀνὰ χεῖρα τανύσσατο φώνησέν τε:
<A.R. 1.345>	"Μήτις ἐμοὶ τόδε κῦδος ὀπαζέτω. οὐ γὰρ ἔγωγε
<A.R. 1.346>	πείσομαι: ὥστε καὶ ἄλλον ἀναστήσεσθαι ἐρύξω.
<A.R. 1.347>	αὐτός, ὅτις ξυνάγειρε, καὶ ἀρχεύοι ὁμάδοιο."
<A.R. 1.348>	̓͂Η ῥα μέγα φρονέων, ἐπὶ δ' ᾔνεον, ὡς ἐκέλευεν
<A.R. 1.349>	̔Ηρακλέης: ἀνὰ δ' αὐτὸς ἀρήιος ὤρνυτ' ̓Ιήσων
<A.R. 1.350>	γηθόσυνος, καὶ τοῖα λιλαιομένοις ἀγόρευεν:
<A.R. 1.351>	"Εἰ μὲν δή μοι κῦδος ἐπιτρωπᾶτε μέλεσθαι,
<A.R. 1.352>	μηκέτ' ἔπειθ', ὡς καὶ πρίν, ἐρητύοιτο κέλευθα.
<A.R. 1.353>	νῦν γε μὲν ἤδη Φοῖβον ἀρεσσάμενοι θυέεσσιν
<A.R. 1.354>	δαῖτ' ἐντυνώμεσθα παρασχεδόν. ὄφρα δ' ἴωσιν
<A.R. 1.355>	δμῶες ἐμοὶ σταθμῶν σημάντορες, οἷσι μέμηλεν
<A.R. 1.356>	δεῦρο βόας ἀγέληθεν ἐὺ κρίναντας ἐλάσσαι,
<A.R. 1.357>	τόφρα κε νῆ' ἐρύσαιμεν ἔσω ἁλός, ὅπλα δὲ πάντα
<A.R. 1.358>	ἐνθέμενοι πεπάλαχθε κατὰ κληῖδας ἐρετμά.
<A.R. 1.359>	τείως δ' αὖ καὶ βωμὸν ἐπάκτιον ̓Εμβασίοιο
<A.R. 1.360>	θείομεν ̓Απόλλωνος, ὅ μοι χρείων ὑπέδεκτο
<A.R. 1.361>	σημανέειν δείξειν τε πόρους ἁλός, εἴ κε θυηλαῖς
<A.R. 1.362>	οὗ ἕθεν ἐξάρχωμαι ἀεθλεύων βασιλῆι."
<A.R. 1.363>	Η ῥα, καὶ εἰς ἔργον πρῶτος τράπεθ̓: οἱ δ' ἐπανέσταν
<A.R. 1.364>	πειθόμενοι: ἀπὸ δ' εἵματ' ἐπήτριμα νηήσαντο
<A.R. 1.365>	λείῳ ἐπὶ πλαταμῶνι, τὸν οὐκ ἐπέβαλλε θάλασσα
<A.R. 1.366>	κύμασι, χειμερίη δὲ πάλαι ἀποέκλυσεν ἅλμη.
<A.R. 1.367>	νῆα δ' ἐπικρατέως ̓́Αργου ὑποθημοσύνῃσιν
<A.R. 1.368>	ἔζωσαν πάμπρωτον ἐυστρεφεῖ ἔνδοθεν ὅπλῳ
<A.R. 1.369>	τεινάμενοι ἑκάτερθεν, ἵν' εὖ ἀραροίατο γόμφοις
<A.R. 1.370>	δούρατα καὶ ῥοθίοιο βίην ἔχοι ἀντιόωσαν.
<A.R. 1.371>	σκάπτον δ' αἶψα κατ' εὖρος ὅσον περιβάλλετο χῶρον,
<A.R. 1.372>	ἠδὲ κατὰ πρῴραν εἴσω ἁλὸς ὁσσάτιόν περ
<A.R. 1.373>	ἑλκομένη χείρεσσιν ἐπιδραμέεσθαι ἔμελλεν.
<A.R. 1.374>	αἰεὶ δὲ προτέρω χθαμαλώτερον ἐξελάχαινον
<A.R. 1.375>	στείρης, ἐν δ' ὁλκῷ ξεστὰς στορέσαντο φάλαγγας:
<A.R. 1.376>	τὴν δὲ κατάντη κλῖναν ἐπὶ πρώτῃσι φάλαγξιν,
<A.R. 1.377>	ὥς κεν ὀλισθαίνουσα δι' αὐτάων φορέοιτο.
<A.R. 1.378>	ὕψι δ' ἄρ' ἔνθα καὶ ἔνθα μεταστρέψαντες ἐρετμὰ
<A.R. 1.379>	πήχυιον προύχοντα περὶ σκαλμοῖσιν ἔδησαν.
<A.R. 1.380>	τῶν δ' ἐναμοιβαδὶς αὐτοὶ ἐνέσταθεν ἀμφοτέρωθεν,
<A.R. 1.381>	στέρνα θ' ὁμοῦ καὶ χεῖρας ἐπήλασαν. ἐν δ' ἄρα Τῖφυς
<A.R. 1.382>	βήσαθ', ἵν' ὀτρύνειε νέους κατὰ καιρὸν ἐρύσσαι:
<A.R. 1.383>	κεκλόμενος δ' ἤυσε μάλα μέγα: τοὶ δὲ παρᾶσσον
<A.R. 1.384>	ᾧ κράτεϊ βρίσαντες ἰῇ στυφέλιξαν ἐρωῇ
<A.R. 1.385>	νειόθεν ἐξ ἕδρης, ἐπὶ δ' ἐρρώσαντο πόδεσσιν
<A.R. 1.386>	προπροβιαζόμενοι: ἡ δ' ἕσπετο Πηλιὰς ̓Αργὼ
<A.R. 1.387>	ῥίμφα μάλ': οἱ δ' ἑκάτερθεν ἐπίαχον ἀίσσοντες.
<A.R. 1.388>	αἱ δ' ἄρ' ὑπὸ τρόπιδι στιβαρῇ στενάχοντο φάλαγγες
<A.R. 1.389>	τριβόμεναι περὶ δέ σφιν ἀιδνὴ κήκιε λιγνὺς
<A.R. 1.390>	βριθοσύνῃ, κατόλισθε δ' ἔσω ἁλός: οἱ δέ μιν αὖθι
<A.R. 1.391>	ἂψ ἀνασειράζοντες ἔχον προτέρωσε κιοῦσαν.
<A.R. 1.392>	σκαλμοῖς δ' ἀμφὶς ἐρετμὰ κατήρτυον: ἐν δέ οἱ ἱστὸν
<A.R. 1.393>	λαίφεά τ' εὐποίητα καὶ ἁρμαλιὴν ἐβάλοντο.
<A.R. 1.394>	Αὐτὰρ ἐπεὶ τὰ ἕκαστα περιφραδέως ἀλέγυναν,
<A.R. 1.395>	κληῖδας μὲν πρῶτα πάλῳ διεμοιρήσαντο,
<A.R. 1.396>	ἄνδρ' ἐντυναμένω δοιὼ μίαν: ἐκ δ' ἄρα μέσσην
<A.R. 1.397>	ᾕρεον ̔Ηρακλῆι καὶ ἡρώων ἄτερ ἄλλων
<A.R. 1.398>	̓Αγκαίῳ, Τεγέης ὅς ῥα πτολίεθρον ἔναιεν.
<A.R. 1.399>	τοῖς μέσσην οἴοισιν ἀπὸ κληῖδα λίποντο
<A.R. 1.400>	αὔτως, οὔτι πάλῳ: ἐπὶ δ' ἔτρεπον αἰνήσαντες
<A.R. 1.401>	Τῖφυν ἐυστείρης οἰήια νηὸς ἔρυσθαι.
<A.R. 1.402>	̓́Ενθεν δ' αὖ λάιγγας ἁλὸς σχεδὸν ὀχλίζοντες
<A.R. 1.403>	νήεον αὐτόθι βωμὸν ἐπάκτιον ̓Απόλλωνος,
<A.R. 1.404>	̓Ακτίου ̓Εμβασίοιό τ' ἐπώνυμον: ὦκα δέ τοίγε
<A.R. 1.405>	φιτροὺς ἀζαλέης στόρεσαν καθύπερθεν ἐλαίης.
<A.R. 1.406>	τείως δ' αὖτ' ἀγέληθεν ἐπιπροέηκαν ἄγοντες
<A.R. 1.407>	βουκόλοι Αἰσονίδαο δύω βόε. τοὺς δ' ἐρύσαντο
<A.R. 1.408>	κουρότεροι ἑτάρων βωμοῦ σχεδόν. οἱ δ' ἄρ' ἔπειτα
<A.R. 1.409>	χέρνιβά τ' οὐλοχύτας τε παρέσχεθον. αὐτὰρ ̓Ιήσων
<A.R. 1.410>	εὔχετο κεκλόμενος πατρώιον ̓Απόλλωνα:
<A.R. 1.411>	"Κλῦθι ἄναξ, Παγασάς τε πόλιν τ' Αἰσωνίδα ναίων,
<A.R. 1.412>	ἡμετέροιο τοκῆος ἐπώνυμον, ὅς μοι ὑπέστης
<A.R. 1.413>	Πυθοῖ χρειομένῳ ἄνυσιν καὶ πείραθ' ὁδοῖο
<A.R. 1.414>	σημανέειν, αὐτὸς γὰρ ἐπαίτιος ἔπλευ ἀέθλων:
<A.R. 1.415>	αὐτὸς νῦν ἄγε νῆα σὺν ἀρτεμέεσσιν ἑταίροις
<A.R. 1.416>	κεῖσέ τε καὶ παλίνορσον ἐς ̔Ελλάδα. σοὶ δ' ἂν ὀπίσσω
<A.R. 1.417>	τόσσων, ὅσσοι κεν νοστήσομεν, ἀγλαὰ ταύρων
<A.R. 1.418>	ἱρὰ πάλιν βωμῷ ἐπιθήσομεν: ἄλλα δὲ Πυθοῖ,
<A.R. 1.419>	ἄλλα δ' ἐς ̓Ορτυγίην ἀπερείσια δῶρα κομίσσω.
<A.R. 1.420>	νῦν δ' ἴθι, καὶ τήνδ' ἧμιν, ̔Εκηβόλε, δέξο θυηλήν,
<A.R. 1.421>	ἥν τοι τῆσδ' ἐπίβαθρα χάριν προτεθείμεθα νηὸς
<A.R. 1.422>	πρωτίστην: λύσαιμι δ', ἄναξ, ἐπ' ἀπήμονι μοίρῃ
<A.R. 1.423>	πείσματα σὴν διὰ μῆτιν: ἐπιπνεύσειε δ' ἀήτης
<A.R. 1.424>	μείλιχος, ᾧ κ' ἐπὶ πόντον ἐλευσόμεθ' εὐδιόωντες."
<A.R. 1.425>	̓͂Η, καὶ ἅμ' εὐχωλῇ προχύτας βάλε. τὼ δ' ἐπὶ βουσὶν
<A.R. 1.426>	ζωσάσθην, ̓Αγκαῖος ὑπέρβιος, ̔Ηρακλέης τε.
<A.R. 1.427>	ἤτοι ὁ μὲν ῥοπάλῳ μέσσον κάρη ἀμφὶ μέτωπα
<A.R. 1.428>	πλῆξεν, ὁ δ' ἀθρόος αὖθι πεσὼν ἐνερείσατο γαίῃ:
<A.R. 1.429>	̓Αγκαῖος δ' ἑτέροιο κατὰ πλατὺν αὐχένα κόψας
<A.R. 1.430>	χαλκείῳ πελέκει κρατεροὺς διέκερσε τένοντας:
<A.R. 1.431>	ἤριπε δ' ἀμφοτέροισι περιρρηδὴς κεράεσσιν.
<A.R. 1.432>	τοὺς δ' ἔταροι σφάξαν τε θοῶς, δεῖράν τε βοείας,
<A.R. 1.433>	κόπτον, δαίτρευόν τε, καὶ ἱερὰ μῆρ' ἐτάμοντο,
<A.R. 1.434>	κὰδ δ' ἄμυδις τάγε πάντα καλύψαντες πύκα δημῷ
<A.R. 1.435>	καῖον ἐπὶ σχίζῃσιν: ὁ δ' ἀκρήτους χέε λοιβὰς
<A.R. 1.436>	Αἰσονίδης, γήθει δὲ σέλας θηεύμενος ̓́Ιδμων
<A.R. 1.437>	πάντοσε λαμπόμενον θυέων ἄπο τοῖό τε λιγνὺν
<A.R. 1.438>	πορφυρέαις ἑλίκεσσιν ἐναίσιμον ἀίσσουσαν:
<A.R. 1.439>	αἶψα δ' ἀπηλεγέως νόον ἔκφατο Λητοΐδαο:
<A.R. 1.440>	"̔Υμῖν μὲν δὴ μοῖρα θεῶν χρειώ τε περῆσαι
<A.R. 1.441>	ἐνθάδε κῶας ἄγοντας: ἀπειρέσιοι δ' ἐνὶ μέσσῳ
<A.R. 1.442>	κεῖσέ τε δεῦρό τ' ἔασιν ἀνερχομένοισιν ἄεθλοι.
<A.R. 1.443>	αὐτὰρ ἐμοὶ θανέειν στυγερῇ ὑπὸ δαίμονος αἴσῃ
<A.R. 1.444>	τηλόθι που πέπρωται ἐπ' ̓Ασίδος ἠπείροιο.
<A.R. 1.445>	ὧδε κακοῖς δεδαὼς ἔτι καὶ πάρος οἰωνοῖσιν
<A.R. 1.446>	πότμον ἐμὸν πάτρης ἐξήιον, ὄφρ' ἐπιβαίην
<A.R. 1.447>	νηός, ἐυκλείη δὲ δόμοις ἐπιβάντι λίπηται."
<A.R. 1.448>	̔͂Ως ἄρ' ἔφη: κοῦροι δὲ θεοπροπίης ἀίοντες
<A.R. 1.449>	νόστῳ μὲν γήθησαν, ἄχος δ' ἕλεν ̓́Ιδμονος αἴσῃ.
<A.R. 1.450>	ἦμος δ' ἠέλιος σταθερὸν παραμείβεται ἦμαρ,
<A.R. 1.451>	αἱ δὲ νέον σκοπέλοισιν ὑποσκιόωνται ἄρουραι,
<A.R. 1.452>	δειελινὸν κλίνοντος ὑπὸ ζόφον ἠελίοιο,
<A.R. 1.453>	τῆμος ἄρ' ἤδη πάντες ἐπὶ ψαμάθοισι βαθεῖαν
<A.R. 1.454>	φυλλάδα χευάμενοι πολιοῦ πρόπαρ αἰγιαλοῖο
<A.R. 1.455>	κέκλινθ' ἑξείης: παρὰ δέ σφισι μυρί' ἔκειτο
<A.R. 1.456>	εἴδατα, καὶ μέθυ λαρόν, ἀφυσσαμένων προχόῃσιν
<A.R. 1.457>	οἰνοχόων: μετέπειτα δ' ἀμοιβαδὶς ἀλλήλοισιν
<A.R. 1.458>	μυθεῦνθ', οἷά τε πολλὰ νέοι παρὰ δαιτὶ καὶ οἴνῳ
<A.R. 1.459>	τερπνῶς ἑψιόωνται, ὅτ' ἄατος ὕβρις ἀπείη.
<A.R. 1.460>	ἔνθ' αὖτ' Αἰσονίδης μὲν ἀμήχανος εἰν ἑοῖ αὐτῷ
<A.R. 1.461>	πορφύρεσκεν ἕκαστα κατηφιόωντι ἐοικώς.
<A.R. 1.462>	τὸν δ' ἄρ' ὑποφρασθεὶς μεγάλῃ ὀπὶ νείκεσεν ̓́Ιδας:
<A.R. 1.463>	"Αἰσονίδη, τίνα τήνδε μετὰ φρεσὶ μῆτιν ἑλίσσεις;
<A.R. 1.464>	αὔδα ἐνὶ μέσσοισι τεὸν νόον. ἦέ σε δαμνᾷ
<A.R. 1.465>	τάρβος ἐπιπλόμενον, τό τ' ἀνάλκιδας ἄνδρας ἀτύζει;
<A.R. 1.466>	ἴστω νῦν δόρυ θοῦρον, ὅτῳ περιώσιον ἄλλων
<A.R. 1.467>	κῦδος ἐνὶ πτολέμοισιν ἀείρομαι, οὐδέ μ' ὀφέλλει
<A.R. 1.468>	Ζεὺς τόσον, ὁσσάτιόν περ ἐμὸν δόρυ, μή νύ τι πῆμα
<A.R. 1.469>	λοίγιον ἔσσεσθαι, μηδ' ἀκράαντον ἄεθλον
<A.R. 1.470>	̓́Ιδεω ἑσπομένοιο, καὶ εἰ θεὸς ἀντιόῳτο.
<A.R. 1.471>	τοῖόν μ' ̓Αρήνηθεν ἀοσσητῆρα κομίζεις."
<A.R. 1.472>	̓͂Η, καὶ ἐπισχόμενος πλεῖον δέπας ἀμφοτέρῃσιν
<A.R. 1.473>	πῖνε χαλίκρητον λαρὸν μέθυ: δεύετο δ' οἴνῳ
<A.R. 1.474>	χείλεα, κυάνεαί τε γενειάδες: οἱ δ' ὁμάδησαν
<A.R. 1.475>	πάντες ὁμῶς, ̓́Ιδμων δὲ καὶ ἀμφαδίην ἀγόρευσεν:
<A.R. 1.476>	"Δαιμόνιε, φρονέεις ὀλοφώια καὶ πάρος αὐτῷ.
<A.R. 1.477>	ἦέ τοι εἰς ἄτην ζωρὸν μέθυ θαρσαλέον κῆρ
<A.R. 1.478>	οἰδάνει ἐν στήθεσσι, θεοὺς δ' ἀνέηκεν ἀτίζειν;
<A.R. 1.479>	ἄλλοι μῦθοι ἔασι παρήγοροι, οἷσί περ ἀνὴρ
<A.R. 1.480>	θαρσύνοι ἕταρον: σὺ δ' ἀτάσθαλα πάμπαν ἔειπας,
<A.R. 1.481>	τοῖα φάτις καὶ τοὺς πρὶν ἐπιφλύειν μακάρεσσιν
<A.R. 1.482>	υἷας ̓Αλωιάδας, οἷς οὐδ' ὅσον ἰσοφαρίζεις
<A.R. 1.483>	ἠνορέην: ἔμπης δὲ θοοῖς ἐδάμησαν ὀιστοῖς
<A.R. 1.484>	ἄμφω Λητοΐδαο, καὶ ἴφθιμοί περ ἐόντες."
<A.R. 1.485>	̔͂Ως ἔφατ': ἐκ δ' ἐγέλασσεν ἄδήν ̓Αφαρήιος ̓́Ιδας
<A.R. 1.486>	καί μιν ἐπιλλίζων ἠμείβετο κερτομίοισιν:
<A.R. 1.487>	"̓́Αγρει νυν τόδε σῇσι θεοπροπίῃσιν ἐνίσπες,
<A.R. 1.488>	εἰ καὶ ἐμοὶ τοιόνδε θεοὶ τελέουσιν ὄλεθρον,
<A.R. 1.489>	οἷον ̓Αλωιάδῃσι πατὴρ τεὸς ἐγγυάλιξεν.
<A.R. 1.490>	φράζεο δ' ὅππως χεῖρας ἐμὰς σόος ἐξαλέοιο,
<A.R. 1.491>	χρειὼ θεσπίζων μεταμώνιον εἴ κεν ἁλῴης."
<A.R. 1.492>	Χώετ' ἐνιπτάζων: προτέρω δέ κε νεῖκος ἐτύχθη,
<A.R. 1.493>	εἰ μὴ δηριόωντας ὁμοκλήσαντες ἑταῖροι
<A.R. 1.494>	αὐτός τ' Αἰσονίδης κατερήτυεν: ἂν δὲ καὶ ̓Ορφεὺς
<A.R. 1.495>	λαιῇ ἀνασχόμενος κίθαριν πείραζεν ἀοιδῆς.
<A.R. 1.496>	̓́Ηειδεν δ' ὡς γαῖα καὶ οὐρανὸς ἠδὲ θάλασσα,
<A.R. 1.497>	τὸ πρὶν ἐπ' ἀλλήλοισι μιῇ συναρηρότα μορφῇ,
<A.R. 1.498>	νείκεος ἐξ ὀλοοῖο διέκριθεν ἀμφὶς ἕκαστα:
<A.R. 1.499>	ἠδ' ὡς ἔμπεδον αἰὲν ἐν αἰθέρι τέκμαρ ἔχουσιν
<A.R. 1.500>	ἄστρα σεληναίη τε καὶ ἠελίοιο κέλευθοι:
<A.R. 1.501>	οὔρεά θ' ὡς ἀνέτειλε, καὶ ὡς ποταμοὶ κελάδοντες
<A.R. 1.502>	αὐτῇσιν νύμφῃσι καὶ ἑρπετὰ πάντ' ἐγένοντο.
<A.R. 1.503>	ἤειδεν δ' ὡς πρῶτον ̓Οφίων Εὐρυνόμη τε
<A.R. 1.504>	̓Ωκεανὶς νιφόεντος ἔχον κράτος Οὐλύμποιο:
<A.R. 1.505>	ὥς τε βίῃ καὶ χερσὶν ὁ μὲν Κρόνῳ εἴκαθε τιμῆς,
<A.R. 1.506>	ἡ δὲ ̔Ρέῃ, ἔπεσον δ' ἐνὶ κύμασιν ̓Ωκεανοῖο:
<A.R. 1.507>	οἱ δὲ τέως μακάρεσσι θεοῖς Τιτῆσιν ἄνασσον,
<A.R. 1.508>	ὄφρα Ζεὺς ἔτι κοῦρος, ἔτι φρεσὶ νήπια εἰδώς,
<A.R. 1.509>	Δικταῖον ναίεσκεν ὑπὸ σπέος: οἱ δέ μιν οὔπω
<A.R. 1.510>	γηγενέες Κύκλωπες ἐκαρτύναντο κεραυνῷ,
<A.R. 1.511>	βροντῇ τε στεροπῇ τε: τὰ γὰρ Διὶ κῦδος ὀπάζει.
<A.R. 1.512>	̓͂Η, καὶ ὁ μὲν φόρμιγγα σὺν ἀμβροσίῃ σχέθεν αὐδῇ.
<A.R. 1.513>	τοὶ δ' ἄμοτον λήξαντος ἔτι προύχοντο κάρηνα
<A.R. 1.514>	πάντες ὁμῶς ὀρθοῖσιν ἐπ' οὔασιν ἠρεμέοντες
<A.R. 1.515>	κηληθμῷ: τοῖόν σφιν ἐνέλλιπε θέλκτρον ἀοιδῆς.
<A.R. 1.516>	οὐδ' ἐπὶ δὴν μετέπειτα κερασσάμενοι Διὶ λοιβάς,
<A.R. 1.517>	ἣ θέμις, ἑστηῶτες ἐπὶ γλώσσῃσι χέοντο
<A.R. 1.518>	αἰθομέναις, ὕπνου δὲ διὰ κνέφας ἐμνώοντο.
<A.R. 1.519>	Αὐτὰρ ὅτ' αἰγλήεσσα φαεινοῖς ὄμμασιν ̓Ηὼς
<A.R. 1.520>	Πηλίου αἰπεινὰς ἴδεν ἄκριας, ἐκ δ' ἀνέμοιο
<A.R. 1.521>	εὔδιοι ἐκλύζοντο τινασσομένης ἁλὸς ἄκραι,
<A.R. 1.522>	δὴ τότ' ἀνέγρετο Τῖφυς: ἄφαρ δ' ὀρόθυνεν ἑταίρους
<A.R. 1.523>	βαινέμεναί τ' ἐπὶ νῆα καὶ ἀρτύνασθαι ἐρετμά.
<A.R. 1.524>	σμερδαλέον δὲ λιμὴν Παγασήιος ἠδὲ καὶ αὐτὴ
<A.R. 1.525>	Πηλιὰς ἴαχεν ̓Αργὼ ἐπισπέρχουσα νέεσθαι.
<A.R. 1.526>	ἐν γάρ οἱ δόρυ θεῖον ἐλήλατο, τό ῥ' ἀνὰ μέσσην
<A.R. 1.527>	στεῖραν ̓Αθηναίη Δωδωνίδος ἥρμοσε φηγοῦ.
<A.R. 1.528>	οἱ δ' ἀνὰ σέλματα βάντες ἐπισχερὼ ἀλλήλοισιν,
<A.R. 1.529>	ὡς ἐδάσαντο πάροιθεν ἐρεσσέμεν ᾧ ἐνὶ χώρῳ,
<A.R. 1.530>	εὐκόσμως σφετέροισι παρ' ἔντεσιν ἑδριόωντο.
<A.R. 1.531>	μέσσῳ δ' ̓Αγκαῖος μέγα τε σθένος ̔Ηρακλῆος
<A.R. 1.532>	ἵζανον: ἄγχι δέ οἱ ῥόπαλον θέτο, καί οἱ ἔνερθεν
<A.R. 1.533>	ποσσὶν ὑπεκλύσθη νηὸς τρόπις.: εἵλκετο δ' ἤδη
<A.R. 1.534>	πείσματα, καὶ μέθυ λεῖβον ὕπερθ' ἁλός. αὐτὰρ ̓Ιήσων
<A.R. 1.535>	δακρυόεις γαίης ἀπὸ πατρίδος ὄμματ' ἔνεικεν.
<A.R. 1.536>	οἱ δ', ὥστ' ἠίθεοι Φοίβῳ χορὸν ἢ ἐνὶ Πυθοῖ
<A.R. 1.537>	ᾔ που ἐν ̓Ορτυγίῃ, ἢ ἐφ' ὕδασιν ̓Ισμηνοῖο
<A.R. 1.538>	στησάμενοι, φόρμιγγος ὑπαὶ περὶ βωμὸν ὁμαρτῇ
<A.R. 1.539>	ἐμμελέως κραιπνοῖσι πέδον ῥήσσωσι πόδεσσιν:
<A.R. 1.540>	ὧς οἱ ὑπ' ̓Ορφῆος κιθάρῃ πέπληγον ἐρετμοῖς
<A.R. 1.541>	πόντου λάβρον ὕδωρ, ἐπὶ δὲ ῥόθια κλύζοντο:
<A.R. 1.542>	ἀφρῷ δ' ἔνθα καὶ ἔνθα κελαινὴ κήκιεν ἅλμη
<A.R. 1.543>	δεινὸν μορμύρουσα ἐρισθενέων μένει ἀνδρῶν.
<A.R. 1.544>	στράπτε δ' ὑπ' ἠελίῳ φλογὶ εἴκελα νηὸς ἰούσης
<A.R. 1.545>	τεύχεα: μακραὶ δ' αἰὲν ἐλευκαίνοντο κέλευθοι,
<A.R. 1.546>	ἀτραπὸς ὣς χλοεροῖο διειδομένη πεδίοιο.
<A.R. 1.547>	πάντες δ' οὐρανόθεν λεῦσσον θεοὶ ἤματι κείνῳ
<A.R. 1.548>	νῆα καὶ ἡμιθέων ἀνδρῶν μένος, οἳ τότ' ἄριστοι
<A.R. 1.549>	πόντον ἐπιπλώεσκον: ἐπ' ἀκροτάτῃσι δὲ νύμφαι
<A.R. 1.550>	Πηλιάδες κορυφῇσιν ἐθάμβεον εἰσορόωσαι
<A.R. 1.551>	ἔργον ̓Αθηναίης ̓Ιτωνίδος, ἠδὲ καὶ αὐτοὺς
<A.R. 1.552>	ἥρωας χείρεσσιν ἐπικραδάοντας ἐρετμά.
<A.R. 1.553>	αὐτὰρ ὅγ' ἐξ ὑπάτου ὄρεος κίεν ἄγχι θαλάσσης
<A.R. 1.554>	Χείρων Φιλλυρίδης, πολιῇ δ' ἐπὶ κύματος ἀγῇ
<A.R. 1.555>	τέγγε πόδας, καὶ πολλὰ βαρείῃ χειρὶ κελεύων,
<A.R. 1.556>	νόστον ἐπευφήμησεν ἀκηδέα νισσομένοισιν.
<A.R. 1.557>	σὺν καί οἱ παράκοιτις ἐπωλένιον φορέουσα
<A.R. 1.558>	Πηλεΐδην ̓Αχιλῆα, φίλῳ δειδίσκετο πατρί.
<A.R. 1.559>	Οἱ δ' ὅτε δὴ λιμένος περιηγέα κάλλιπον ἀκτὴν
<A.R. 1.560>	φραδμοσύνῃ μήτι τε δαΐφρονος ̔Αγνιάδαο
<A.R. 1.561>	Τίφυος, ὅς ῥ' ἐνὶ χερσὶν ἐύξοα τεχνηέντως
<A.R. 1.562>	πηδάλι' ἀμφιέπεσκ', ὄφρ' ἔμπεδον ἐξιθύνοι,
<A.R. 1.563>	δή ῥα τότε μέγαν ἱστὸν ἐνεστήσαντο μεσόδμῃ,
<A.R. 1.564>	δῆσαν δὲ προτόνοισι, τανυσσάμενοι ἑκάτερθεν,
<A.R. 1.565>	κὰδ δ' αὐτοῦ λίνα χεῦαν, ἐπ' ἠλακάτην ἐρύσαντες.
<A.R. 1.566>	ἐν δὲ λιγὺς πέσεν οὖρος: ἐπ' ἰκριόφιν δὲ κάλωας
<A.R. 1.567>	ξεστῇσιν περόνῃσι διακριδὸν ἀμφιβαλόντες
<A.R. 1.568>	Τισαίην εὔκηλοι ὑπὲρ δολιχὴν θέον ἄκρην.
<A.R. 1.569>	τοῖσι δὲ φορμίζων εὐθήμονι μέλπεν ἀοιδῇ
<A.R. 1.570>	Οἰάγροιο πάις νηοσσόον εὐπατέρειαν
<A.R. 1.571>	̓́Αρτεμιν, ἣ κείνας σκοπιὰς ἁλὸς ἀμφιέπεσκεν
<A.R. 1.572>	ῥυομένη καὶ γαῖαν ̓Ιωλκίδα: τοὶ δὲ βαθείης
<A.R. 1.573>	ἰχθύες ἀίσσοντες ὕπερθ' ἁλός, ἄμμιγα παύροις
<A.R. 1.574>	ἄπλετοι, ὑγρὰ κέλευθα διασκαίροντες ἕποντο.
<A.R. 1.575>	ὡς δ' ὁπότ' ἀγραύλοιο κατ' ἴχνια σημαντῆρος
<A.R. 1.576>	μυρία μῆλ' ἐφέπονται ἄδην κεκορημένα ποίης
<A.R. 1.577>	εἰς αὖλιν, ὁ δέ τ' εἶσι πάρος σύριγ γι λιγείῃ
<A.R. 1.578>	καλὰ μελιζόμενος νόμιον μέλος, ὧς ἄρα τοίγε
<A.R. 1.579>	ὡμάρτευν: τὴν δ' αἰὲν ἐπασσύτερος φέρεν οὖρος.
<A.R. 1.580>	Αὐτίκα δ' ἠερίη πολυλήιος αἶα Πελασγῶν
<A.R. 1.581>	δύετο, Πηλιάδας δὲ παρεξήμειβον ἐρίπνας
<A.R. 1.582>	αἰὲν ἐπιπροθέοντες: ἔδυνε δὲ Σηπιὰς ἄκρη,
<A.R. 1.583>	φαίνετο δ' εἰναλίη Σκίαθος, φαίνοντο δ' ἄπωθεν
<A.R. 1.584>	Πειρεσιαὶ Μάγνησά θ' ὑπεύδιος ἠπείροιο
<A.R. 1.585>	ἀκτὴ καὶ τύμβος Δολοπήιος: ἔνθ' ἄρα τοίγε
<A.R. 1.586>	ἑσπέριοι ἀνέμοιο παλιμπνοίῃσιν ἔκελσαν,
<A.R. 1.587>	καί μιν κυδαίνοντες ὑπὸ κνέφας ἔντομα μήλων
<A.R. 1.588>	κεῖαν, ὀρινομένης ἁλὸς οἴδματι: διπλόα δ' ἀκταῖς
<A.R. 1.589>	ἤματ' ἐλινύεσκον: ἀτὰρ τριτάτῳ προέηκαν
<A.R. 1.590>	νῆα, τανυσσάμενοι περιώσιον ὑψόθι λαῖφος.
<A.R. 1.591>	τὴν δ' ἀκτὴν ̓Αφέτας ̓Αργοῦς ἔτι κικλήσκουσιν.
<A.R. 1.592>	̓́Ενθεν δὲ προτέρωσε παρεξέθεον Μελίβοιαν.
<A.R. 1.593>	[ἀκτήν τ' αἰγιαλόν τε δυσήνεμον εἰσορόωντες.]
<A.R. 1.594>	ἠῶθεν δ' ̔Ομόλην αὐτοσχεδὸν εἰσορόωντες
<A.R. 1.595>	πόντῳ κεκλιμένην παρεμέτρεον: οὐδ' ἔτι δηρὸν
<A.R. 1.596>	μέλλον ὑπὲκ ποταμοῖο βαλεῖν ̓Αμύροιο ῥέεθρα.
<A.R. 1.597>	κεῖθεν δ' Εὐρυμενάς τε πολυκλύστους τε φάραγγας
<A.R. 1.598>	̓́Οσσης Οὐλύμποιό τ' ἐσέδρακον: αὐτὰρ ἔπειτα
<A.R. 1.599>	κλίτεα Παλλήναια, Καναστραίην ὑπὲρ ἄκρην,
<A.R. 1.600>	ἤνυσαν ἐννύχιοι πνοιῇ ἀνέμοιο θέοντες.
<A.R. 1.601>	ἦρι δὲ νισσομένοισιν ̓́Αθω ἀνέτελλε κολώνη
<A.R. 1.602>	Θρηικίη, ἣ τόσσον ἀπόπροθι Λῆμνον ἐοῦσαν,
<A.R. 1.603>	ὅσσον ἐς ἔνδιόν κεν ἐύστολος ὁλκὰς ἀνύσσαι,
<A.R. 1.604>	ἀκροτάτῃ κορυφῇ σκιάει, καὶ ἐσάχρι Μυρίνης.
<A.R. 1.605>	τοῖσιν δ' αὐτῆμαρ μὲν ἄεν καὶ ἐπι κνέφας οὖρος
<A.R. 1.606>	πάγχυ μάλ' ἀκραής, τετάνυστο δὲ λαίφεα νηός.
<A.R. 1.607>	αὐτὰρ ἅμ' ἠελίοιο βολαῖς ἀνέμοιο λιπόντος
<A.R. 1.608>	εἰρεσίῃ κραναὴν Σιντηίδα Λῆμνον ἵκοντο.
<A.R. 1.609>	̓́Ενθ' ἄμυδις πᾶς δῆμος ὑπερβασίῃσι γυναικῶν
<A.R. 1.610>	νηλειῶς δέδμητο παροιχομένῳ λυκάβαντι.
<A.R. 1.611>	δὴ γὰρ κουριδίας μὲν ἀπηνήναντο γυναῖκας
<A.R. 1.612>	ἀνέρες ἐχθήραντες, ἔχον δ' ἐπὶ ληιάδεσσιν
<A.R. 1.613>	τρηχὺν ἔρον, ἃς αὐτοὶ ἀγίνεον ἀντιπέρηθεν
<A.R. 1.614>	Θρηικίην δῃοῦντες: ἐπεὶ χόλος αἰνὸς ὄπαζεν
<A.R. 1.615>	Κύπιδος, οὕνεκά μιν γεράων ἐπὶ δηρὸν ἄτισσαν.
<A.R. 1.616>	ὦ μέλεαι, ζήλοιό τ' ἐπισμυγερῶς ἀκόρητοι.
<A.R. 1.617>	οὐκ οἶον σὺν τῇσιν ἑοὺς ἔρραισαν ἀκοίτας
<A.R. 1.618>	ἀμφ' εὐνῇ, πᾶν δ' ἄρσεν ὁμοῦ γένος, ὥς κεν ὀπίσσω
<A.R. 1.619>	μήτινα λευγαλέοιο φόνου τίσειαν ἀμοιβήν.
<A.R. 1.620>	οἴη δ' ἐκ πασέων γεραροῦ περιφείσατο πατρὸς
<A.R. 1.621>	̔Υψιπύλεια Θόαντος, ὃ δὴ κατὰ δῆμον ἄνασσεν:
<A.R. 1.622>	λάρνακι δ' ἐν κοίλῃ μιν ὕπερθ' ἁλὸς ἧκε φέρεσθαι,
<A.R. 1.623>	αἴ κε φύγῃ. καὶ τὸν μὲν ἐς Οἰνοίην ἐρύσαντο
<A.R. 1.624>	πρόσθεν, ἀτὰρ Σίκινόν γε μεθύστερον αὐδηθεῖσαν
<A.R. 1.625>	νῆσον, ἐπακτῆρες, Σικίνου ἄπο, τόν ῥα Θόαντι
<A.R. 1.626>	νηιὰς Οἰνοίη νύμφη τέκεν εὐνηθεῖσα.
<A.R. 1.627>	τῇσι δὲ βουκόλιαί τε βοῶν χάλκειά τε δύνειν
<A.R. 1.628>	τεύχεα, πυροφόρους τε διατμήξασθαι ἀροὔρας
<A.R. 1.629>	ῥηίτερον πάσῃσιν ̓Αθηναίης πέλεν ἔργων,
<A.R. 1.630>	οἷς αἰεὶ τὸ πάροιθεν ὁμίλεον. ἀλλὰ γὰρ ἔμπης
<A.R. 1.631>	ἦ θαμὰ δὴ πάπταινον ἐπὶ πλατὺν ὄμμασι πόντον
<A.R. 1.632>	δείματι λευγαλέῳ, ὁπότε Θρήικες ἴασιν.
<A.R. 1.633>	τῶ καὶ ὅτ' ἐγγύθι νήσου ἐρεσσομένην ἴδον ̓Αργώ,
<A.R. 1.634>	αὐτίκα πασσυδίῃ πυλέων ἔκτοσθε Μυρίνης
<A.R. 1.635>	δήια τεύχεα δῦσαι ἐς αἰγιαλὸν προχέοντο,
<A.R. 1.636>	Θυιάσιν ὠμοβόροις ἴκελαι: φὰν γάρ που ἱκάνειν
<A.R. 1.637>	Θρήικας: ἡ δ' ἅμα τῇσι Θοαντιὰς ̔Υψιπύλεια
<A.R. 1.638>	δῦν' ἐνὶ τεύχεσι πατρός. ἀμηχανίῃ δ' ἐχέοντο
<A.R. 1.639>	ἄφθογγοι: τοῖόν σφιν ἐπὶ δέος ᾐωρεῖτο.
<A.R. 1.640>	Τείως δ' αὖτ' ἐκ νηὸς ἀριστῆες προέηκαν
<A.R. 1.641>	Αἰθαλίδην κήρυκα θοόν, τῷπέρ τε μέλεσθαι
<A.R. 1.642>	ἀγγελίας καὶ σκῆπτρον ἐπέτρεπον ̔Ερμείαο,
<A.R. 1.643>	σφωιτέροιο τοκῆος, ὅ οἱ μνῆστιν πόρε πάντων
<A.R. 1.644>	ἄφθιτον: οὐδ' ἔτι νῦν περ ἀποιχομένου ̓Αχέροντος
<A.R. 1.645>	δίνας ἀπροφάτους ψυχὴν ἐπιδέδρομε λήθη:
<A.R. 1.646>	ἀλλ' ἥγ' ἔμπεδον αἰὲν ἀμειβομένη μεμόρηται,
<A.R. 1.647>	ἄλλοθ' ὑποχθονίοις ἐναρίθμιος, ἄλλοτ' ἐς αὐγὰς
<A.R. 1.648>	ἠελίου ζωοῖσι μετ' ἀνδράσιν. ἀλλὰ τί μύθους
<A.R. 1.649>	Αἰθαλίδεω χρειώ με διηνεκέως ἀγορεύειν;
<A.R. 1.650>	ὅς ῥα τόθ' ̔Υψιπύλην μειλίξατο δέχθαι ἰόντας
<A.R. 1.651>	ἤματος ἀνομένοιο διὰ κνέφας: οὐδὲ μὲν ἠοῖ
<A.R. 1.652>	πείσματα νηὸς ἔλυσαν ἐπὶ πνοιῇ βορέαο.
<A.R. 1.653>	Λημνιάδες δὲ γυναῖκες ἀνὰ πτόλιν ἷζον ἰοῦσαι
<A.R. 1.654>	εἰς ἀγορήν: αὐτὴ γὰρ ἐπέφραδεν ̔Υψιπύλεια.
<A.R. 1.655>	καί ῥ' ὅτε δὴ μάλα πᾶσαι ὁμιλαδὸν ἠγερέθοντο,
<A.R. 1.656>	αὐτίκ' ἄρ' ἥγ' ἐνὶ τῇσιν ἐποτρύνους' ἀγόρευεν:
<A.R. 1.657>	"̓͂Ωφιλαι, εἰ δ' ἄγε δὴ μενοεικέα δῶρα πόρωμεν
<A.R. 1.658>	ἀνδράσιν, οἷά τ' ἔοικεν ἄγειν ἐπὶ νηὸς ἔχοντας,
<A.R. 1.659>	ἤια, καὶ μέθυ λαρόν, ἵν' ἔμπεδον ἔκτοθι πύργων
<A.R. 1.660>	μίμνοιεν, μηδ' ἄμμε κατὰ χρειὼ μεθέποντες
<A.R. 1.661>	ἀτρεκέως γνώωσι, κακὴ δ' ἐπὶ πολλὸν ἵκηται
<A.R. 1.662>	βάξις: ἐπεὶ μέγα ἔργον ἐρέξαμεν, οὐδέ τι πάμπαν
<A.R. 1.663>	θυμηδὲς καὶ τοῖσι τόγ' ἔσσεται, εἴ κε δαεῖεν.
<A.R. 1.664>	ἡμετέρη μὲν νῦν τοίη παρενήνοθε μῆτις:
<A.R. 1.665>	ὑμέων δ' εἴ τις ἄρειον ἔπος μητίσεται ἄλλη,
<A.R. 1.666>	ἐγρέσθω: τοῦ γάρ τε καὶ εἵνεκα δεῦρ' ἐκάλεσσα."
<A.R. 1.667>	̔͂Ως ἄρ' ἔφη, καὶ θῶκον ἐφίζανε πατρὸς ἑοῖο
<A.R. 1.668>	λάινον: αὐτὰρ ἔπειτα φίλη τροφὸς ὦρτο Πολυξώ,
<A.R. 1.669>	γήραϊ δὴ ῥικνοῖσιν ἐπισκάζουσα πόδεσσιν,
<A.R. 1.670>	βάκτρῳ ἐρειδομένη, περὶ δὲ μενέαιν' ἀγορεῦσαι.
<A.R. 1.671>	τῇ καὶ παρθενικαὶ πίσυρες σχεδὸν ἑδριόωντο
<A.R. 1.672>	ἀδμῆτες λευκῇσιν ἐπιχνοαούσῃ ἐθείραις.
<A.R. 1.673>	στῆ δ' ἄρ' ἐνὶ μέσσῃ ἀγορῇ, ἀνὰ δ' ἔσχεθε δειρὴν
<A.R. 1.674>	ἦκα μόλις κυφοῖο μεταφρένου, ὧδέ τ' ἔειπεν:
<A.R. 1.675>	"Δῶρα μέν, ὡς αὐτῇ περ ἐφανδάνει ̔Υψιπυλείῃ,
<A.R. 1.676>	πέμπωμεν ξείνοισιν, ἐπεὶ καὶ ἄρειον ὀπάσσαι.
<A.R. 1.677>	ὔμμι γε μὴν τίς μῆτις ἐπαύρεσθαι βιότοιο,
<A.R. 1.678>	αἴ κεν ἐπιβρίσῃ Θρήιξ στρατός, ἠέ τις ἄλλος
<A.R. 1.679>	δυσμενέων, ἅ τε πολλὰ μετ' ἀνθρώποισι πέλονται;
<A.R. 1.680>	ὡς καὶ νῦν ὅδ' ὅμιλος ἀνωίστως ἐφικάνει.
<A.R. 1.681>	εἰ δὲ τὸ μὲν μακάρων τις ἀποτρέποι, ἄλλα δ' ὀπίσσω
<A.R. 1.682>	μυρία δηιοτῆτος ὑπέρτερα πήματα μίμνει,
<A.R. 1.683>	εὖτ' ἂν δὴ γεραραὶ μὲν ἀποφθινύθωσι γυναῖκες,
<A.R. 1.684>	κουρότεραι δ' ἄγονοι στυγερὸν ποτὶ γῆρας ἵκησθε.
<A.R. 1.685>	πῶς τῆμος βώσεσθε δυσάμμοροι; ἦε βαθείαις
<A.R. 1.686>	αὐτόματοι βόες ὔμμιν ἐνιζευχθέντες ἀρούραις
<A.R. 1.687>	γειοτόμον νειοῖο διειρύσσουσιν ἄροτρον,
<A.R. 1.688>	καὶ πρόκα τελλομένου ἔτεος στάχυν ἀμήσονται;
<A.R. 1.689>	ἦ μὲν ἐγών, εἰ καί με τὰ νῦν ἔτι πεφρίκασιν
<A.R. 1.690>	Κῆρες, ἐπερχόμενόν που ὀίομαι εἰς ἔτος ἤδη
<A.R. 1.691>	γαῖαν ἐφέσσεσθαι, κτερέων ἀπὸ μοῖραν ἑλοῦσαν
<A.R. 1.692>	αὔτως, ἣ θέμις ἐστί, πάρος κακότητα πελάσσαι.
<A.R. 1.693>	ὁπλοτέρῃσι δὲ πάγχυ τάδε φράζεσθαι ἄνωγα.
<A.R. 1.694>	νῦν γὰρ δὴ παρὰ ποσσὶν ἐπήβολός ἐστ' ἀλεωρή,
<A.R. 1.695>	εἴ κεν ἐπιτρέψητε δόμους καὶ ληίδα πᾶσαν
<A.R. 1.696>	ὑμετέρην ξείνοισι καὶ ἀγλαὸν ἄστυ μέλεσθαι."
<A.R. 1.697>	̔͂Ως ἔφατ': ἐν δ' ἀγορὴ πλῆτο θρόου. εὔαδε γάρ σφιν
<A.R. 1.698>	μῦθος. ἀτὰρ μετὰ τήνγε παρασχεδὸν αὖτις ἀνῶρτο
<A.R. 1.699>	̔Υψιπύλη, καὶ τοῖον ὑποβλήδην ἔπος ηὔδα:
<A.R. 1.700>	"Εἰ μὲν δὴ πάσῃσιν ἐφανδάνει ἥδε μενοινή,
<A.R. 1.701>	ἤδη κεν μετὰ νῆα καὶ ἄγγελον ὀτρύναιμι."
<A.R. 1.702>	ἦ ῥα, καὶ ̓Ιφινόην μετεφώνεεν ἆσσον ἐοῦσαν:
<A.R. 1.703>	"̓́Ορσο μοι, ̓Ιφινόη, τοῦδ' ἀνέρος ἀντιόωσα,
<A.R. 1.704>	ἡμέτερόνδε μολεῖν, ὅστις στόλου ἡγεμονεύει,
<A.R. 1.705>	ὄφρα τί οἱ δήμοιο ἔπος θυμῆρες ἐνίσπω:
<A.R. 1.706>	καὶ δ' αὐτοὺς γαίης τε καὶ ἄστεος, αἴ κ' ἐθέλωσιν,
<A.R. 1.707>	κέκλεο θαρσαλέως ἐπιβαινέμεν εὐμενέοντας."
<A.R. 1.708>	̓͂Η, καὶ ἔλυς' ἀγορήν, μετὰ δ' εἰς ἑὸν ὦρτο νέεσθαι.
<A.R. 1.709>	ὧς δὲ καὶ ̓Ιφινόη Μινύας ἵκεθ': οἱ δ' ἐρέεινον,
<A.R. 1.710>	χρεῖος ὅ τι φρονέουσα μετήλυθεν. ὦκα δὲ τούσγε
<A.R. 1.711>	πασσυδίῃ μύθοισι προσέννεπεν ἐξερέοντας:
<A.R. 1.712>	"Κούρη τοί μ' ἐφέηκε Θοαντιὰς ἐνθάδ' ἰοῦσαν,
<A.R. 1.713>	̔Υψιπύλη, καλέειν νηὸς πρόμον, ὅστις ὄρωρεν,
<A.R. 1.714>	ὄφρα τί οἱ δήμοιο ἔπος θυμῆρες ἐνίσπῃ:
<A.R. 1.715>	καὶ δ' αὐτοὺς γαίης τε καὶ ἄστεος, αἴ κ' ἐθέλητε,
<A.R. 1.716>	κέκλεται αὐτίκα νῦν ἐπιβαινέμεν εὐμενέοντας."
<A.R. 1.717>	̔͂Ως ἄρ' ἔφη: πάντεσσι δ' ἐναίσιμος ἥνδανε μῦθος.
<A.R. 1.718>	Υψιπύλην δ' εἴσαντο καταφθιμένοιο Θόαντος
<A.R. 1.719>	τηλυγέτην γεγαυῖαν ἀνασσέμεν: ὦκα δὲ τόνγε
<A.R. 1.720>	πέμπον ἴμεν, καὶ δ' αὐτοὶ ἐπεντύνοντο νέεσθαι.
<A.R. 1.721>	Αὐτὰρ ὅγ' ἀμφ' ὤμοισι θεᾶς Τριτωνίδος ἔργον,
<A.R. 1.722>	δίπλακα πορφυρέην περονήσατο, τήν οἱ ὄπασσεν
<A.R. 1.723>	Παλλάς, ὅτε πρῶτον δρυόχους ἐπεβάλλετο νηὸς
<A.R. 1.724>	̓Αργοῦς, καὶ κανόνεσσι δάε ζυγὰ μετρήσασθαι.
<A.R. 1.725>	τῆς μὲν ῥηίτερόν κεν ἐς ἠέλιον ἀνιόντα
<A.R. 1.726>	ὄσσε βάλοις, ἢ κεῖνο μεταβλέψειας ἔρευθος.
<A.R. 1.727>	δὴ γάρ τοι μέσση μὲν ἐρευθήεσς' ἐτέτυκτο,
<A.R. 1.728>	ἄκρα δὲ πορφυρέη πάντῃ πέλεν: ἐν δ' ἄρ' ἑκάστῳ
<A.R. 1.729>	τέρματι δαίδαλα πολλὰ διακριδὸν εὖ ἐπέπαστο.
<A.R. 1.730>	̓Εν μὲν ἔσαν Κύκλωπες ἐπ' ἀφθίτῳ ἥμενοι ἔργῳ,
<A.R. 1.731>	Ζηνὶ κεραυνὸν ἄνακτι πονεύμενοι: ὃς τόσον ἤδη
<A.R. 1.732>	παμφαίνων ἐτέτυκτο, μιῆς δ' ἔτι δεύετο μοῦνον
<A.R. 1.733>	ἀκτῖνος, τὴν οἵδε σιδηρείῃς ἐλάασκον
<A.R. 1.734>	σφύρῃσιν, μαλεροῖο πυρὸς ζείουσαν ἀυτμήν.
<A.R. 1.735>	̓Εν δ' ἔσαν ̓Αντιόπης ̓Ασωπίδος υἱέε δοιώ,
<A.R. 1.736>	̓Αμφίων καὶ Ζῆθος: ἀπύργωτος δ' ἔτι Θήβη
<A.R. 1.737>	κεῖτο πέλας, τῆς οἵγε νέον βάλλοντο δομαίους
<A.R. 1.738>	ἱέμενοι. Ζῆθος μὲν ἐπωμαδὸν ἠέρταζεν
<A.R. 1.739>	οὔρεος ἠλιβάτοιο κάρη, μογέοντι ἐοικώς:
<A.R. 1.740>	̓Αμφίων δ' ἐπί οἱ χρυσέῃ φόρμιγγι λιγαίνων
<A.R. 1.741>	ἤιε, δὶς τόσση δὲ μετ' ἴχνια νίσσετο πέτρη
<A.R. 1.742>	̔Εξείης δ' ἤσκητο βαθυπλόκαμος Κυθέρεια
<A.R. 1.743>	̓́Αρεος ὀχμάζουσα θοὸν σάκος: ἐκ δέ οἱ ὤμου
<A.R. 1.744>	πῆχυν ἔπι σκαιὸν ξυνοχὴ κεχάλαστο χιτῶνος
<A.R. 1.745>	νέρθεν ὑπὲκ μαζοῖο: τὸ δ' ἀντίον ἀτρεκὲς αὔτως
<A.R. 1.746>	χαλκείῃ δείκηλον ἐν ἀσπίδι φαίνετ' ἰδέσθαι.
<A.R. 1.747>	̓Εν δὲ βοῶν ἔσκεν λάσιος νομός: ἀμφὶ δὲ βουσὶν
<A.R. 1.748>	Τηλεβόαι μάρναντο καὶ υἱέες ̓Ηλεκτρύωνος:
<A.R. 1.749>	οἱ μὲν ἀμυνόμενοι, ἀτὰρ οἵγ' ἐθέλοντες ἀμέρσαι,
<A.R. 1.750>	ληισταὶ Τάφιοι: τῶν δ' αἵματι δεύετο λειμὼν
<A.R. 1.751>	ἑρσήεις, πολέες δ' ὀλίγους βιόωντο νομῆας.
<A.R. 1.752>	̓Εν δὲ δύω δίφροι πεπονήατο δηριόωντες.
<A.R. 1.753>	καὶ τὸν μὲν προπάροιθε Πέλοψ ἴθυνε, τινάσσων
<A.R. 1.754>	ἡνία, σὺν δέ οἱ ἔσκε παραιβάτις ̔Ιπποδάμεια:
<A.R. 1.755>	τὸν δὲ μεταδρομάδην ἐπὶ Μυρτίλος ἤλασεν ἵππους,
<A.R. 1.756>	σὺν τῷ δ' Οἰνόμαος προτενὲς δόρυ χειρὶ μεμαρπὼς
<A.R. 1.757>	ἄξονος ἐν πλήμνῃσι παρακλιδὸν ἀγνυμένοιο
<A.R. 1.758>	πῖπτεν, ἐπεσσύμενος Πελοπήια νῶτα δαΐξαι.
<A.R. 1.759>	̓Εν καὶ ̓Απόλλων Φοῖβος ὀιστεύων ἐτέτυκτο,
<A.R. 1.760>	βούπαις οὔπω πολλός, ἑὴν ἐρύοντα καλύπτρης
<A.R. 1.761>	μητέρα θαρσαλέως Τιτυὸν μέγαν, ὅν ῥ' ἔτεκέν γε
<A.R. 1.762>	δῖ' ̓Ελάρη, θρέψεν δὲ καὶ ἂψ ἐλοχεύσατο Γαῖα.
<A.R. 1.763>	̓Εν καὶ Φρίξος ἔην Μινυήιος ὡς ἐτεόν περ
<A.R. 1.764>	εἰσαΐων κριοῦ, ὁ δ' ἄρ' ἐξενέποντι ἐοικώς.
<A.R. 1.765>	κείνους κ' εἰσορόων ἀκέοις, ψεύδοιό τε θυμόν,
<A.R. 1.766>	ἐλπόμενος πυκινήν τιν' ἀπὸ σφείων ἐσακοῦσαι
<A.R. 1.767>	βάξιν, ὃ καὶ δηρόν περ ἐπ' ἐλπίδι θηήσαιο.
<A.R. 1.768>	Τοῖ' ἄρα δῶρα θεᾶς Τριτωνίδος ἦεν ̓Αθήνης.
<A.R. 1.769>	δεξιτερῇ δ' ἕλεν ἔγχος ἑκηβόλον, ὅ ῥ' ̓Αταλάντη
<A.R. 1.770>	Μαινάλῳ ἔν ποτέ οἱ ξεινήιον ἐγγυάλιξεν,
<A.R. 1.771>	πρόφρων ἀντομένη: περὶ γὰρ μενέαινεν ἕπεσθαι
<A.R. 1.772>	τὴν ὁδόν: ἀλλὰ γὰρ αὐτὸς ἑκὼν ἀπερήτυε κούρην,
<A.R. 1.773>	δεῖσεν δ' ἀργαλέας ἔριδας φιλότητος ἕκητι.
<A.R. 1.774>	Βῆ δ' ἴμεναι προτὶ ἄστυ, φαεινῷ ἀστέρι ἶσος,
<A.R. 1.775>	ὅν ῥά τε νηγατέῃσιν ἐεργόμεναι καλύβῃσιν
<A.R. 1.776>	νύμφαι θηήσαντο δόμων ὕπερ ἀντέλλοντα,
<A.R. 1.777>	καί σφισι κυανέοιο δι' ἠέρος ὄμματα θέλγει
<A.R. 1.778>	καλὸν ἐρευθόμενος, γάνυται δέ τε ἠιθέοιο
<A.R. 1.779>	παρθένος ἱμείρουσα μετ' ἀλλοδαποῖσιν ἐόντος
<A.R. 1.780>	ἀνδράσιν, ᾧ καί μιν μνηστὴν κομέουσι τοκῆες:
<A.R. 1.781>	τῷ ἴκελος πρὸ πόληος ἀνὰ στίβον ἤιεν ἥρως.
<A.R. 1.782>	καί ῥ' ὅτε δὴ πυλέων τε καὶ ἄστεος ἐντὸς ἔβησαν,
<A.R. 1.783>	δημότεραι μὲν ὄπισθεν ἐπεκλονέοντο γυναῖκες,
<A.R. 1.784>	γηθόσυναι ξείνῳ: ὁ δ' ἐπὶ χθονὸς ὄμματ' ἐρείσας
<A.R. 1.785>	νίσσετ' ἀπηλεγέως, ὄφρ' ἀγλαὰ δώμαθ' ἵκανεν
<A.R. 1.786>	̔Υψιπύλης: ἄνεσαν δὲ πύλας προφανέντι θεράπναι
<A.R. 1.787>	δικλίδας, εὐτύκτοισιν ἀρηρεμένας σανίδεσσιν.
<A.R. 1.788>	ἔνθα μιν ̓Ιφινόη κλισμῷ ἔνι παμφανόωντι
<A.R. 1.789>	ἐσσυμένως καλῆς διὰ παστάδος εἷσεν ἄγουσα
<A.R. 1.790>	ἀντία δεσποίνης: ἡ δ' ἐγκλιδὸν ὄσσε βαλοῦσα
<A.R. 1.791>	παρθενικὰς ἐρύθηνε παρηίδας: ἔμπα δὲ τόνγε
<A.R. 1.792>	αἰδομένη μύθοισι προσέννεπεν αἱμυλίοισιν:
<A.R. 1.793>	"Ξεῖνε, τίη μίμνοντες ἐπὶ χρόνον ἔκτοθι πύργων
<A.R. 1.794>	ἧσθ' αὔτως; ἐπεὶ οὐ μὲν ὑπ' ἀνδράσι ναίεται ἄστυ,
<A.R. 1.795>	ἀλλὰ Θρηικίης ἐπινάστιοι ἠπείροιο
<A.R. 1.796>	πυροφόρους ἀρόωσι γύας. κακότητα δὲ πᾶσαν
<A.R. 1.797>	ἐξερέω νημερτές, ἵν' εὖ γνοίητε καὶ αὐτοί.
<A.R. 1.798>	εὖτε Θόας ἀστοῖσι πατὴρ ἐμὸς ἐμβασίλευεν,
<A.R. 1.799>	τηνίκα Θρηικίην, οἵ τ' ἀντία ναιετάουσιν,
<A.R. 1.800>	δήμου ἀπορνύμενοι λαοὶ πέρθεσκον ἐπαύλους
<A.R. 1.801>	ἐκ νηῶν, αὐτῇσι δ' ἀπείρονα ληίδα κούραις
<A.R. 1.802>	δεῦρ' ἄγον: οὐλομένης δὲ θεᾶς πορσύνετο μῆτις
<A.R. 1.803>	Κύπριδος, ἥ τέ σφιν θυμοφθόρον ἔμβαλεν ἄτην.
<A.R. 1.804>	δὴ γὰρ κουριδίας μὲν ἀπέστυγον, ἐκ δὲ μελάθρων,
<A.R. 1.805>	ᾗ ματίῃ εἴξαντες, ἀπεσσεύοντο γυναῖκας:
<A.R. 1.806>	αὐτὰρ ληιάδεσσι δορικτήταις παρίαυον,
<A.R. 1.807>	σχέτλιοι. ἦ μὲν δηρὸν ἐτέτλαμεν, εἴ κέ ποτ' αὖτις
<A.R. 1.808>	ὀψὲ μεταστρέψωσι νόον: τὸ δὲ διπλόον αἰεὶ
<A.R. 1.809>	πῆμα κακὸν προύβαινεν. ἀτιμάζοντο δὲ τέκνα
<A.R. 1.810>	γνήσι' ἐνὶ μεγάροις, σκοτίη δ' ἀνέτελλε γενέθλη.
<A.R. 1.811>	αὔτως δ' ἀδμῆτές τε κόραι, χῆραί τ' ἐπὶ τῇσιν
<A.R. 1.812>	μητέρες ἂμ πτολίεθρον ἀτημελέες ἀλάληντο.
<A.R. 1.813>	οὐδὲ πατὴρ ὀλίγον περ ἑῆς ἀλέγιζε θυγατρός,
<A.R. 1.814>	εἰ καὶ ἐν ὀφθαλμοῖσι δαϊζομένην ὁρόῳτο
<A.R. 1.815>	μητρυιῆς ὑπὸ χερσὶν ἀτασθάλου: οὐδ' ἀπὸ μητρὸς
<A.R. 1.816>	λώβην, ὡς τὸ πάροιθεν, ἀεικέα παῖδες ἄμυνον:
<A.R. 1.817>	οὐδὲ κασιγνήτοισι κασιγνήτη μελε θυμῷ.
<A.R. 1.818>	ἀλλ' οἶαι κοῦραι ληίτιδες ἔν τε δόμοισιν
<A.R. 1.819>	ἔν τε χοροῖς ἀγορῇ τε καὶ εἰλαπίνῃσι μέλοντο:
<A.R. 1.820>	εἰσόκε τις θεὸς ἄμμιν ὑπέρβιον ἔμβαλε θάρσος,
<A.R. 1.821>	ἂψ ἀναερχομένους Θρῃκῶν ἄπο μηκέτι πύργοις
<A.R. 1.822>	δέχθαι, ἵν' ἢ φρονέοιεν ἅπερ θέμις, ἠέ πῃ ἄλλῃ
<A.R. 1.823>	αὐταῖς ληιάδεσσιν ἀφορμηθέντες ἵκοιντο.
<A.R. 1.824>	οἱ δ' ἄρα θεσσάμενοι παίδων γένος, ὅσσον ἔλειπτο
<A.R. 1.825>	ἄρσεν ἀνὰ πτολίεθρον, ἔβαν πάλιν, ἔνθ' ἔτι νῦν περ
<A.R. 1.826>	Θρηικίης ἄροσιν χιονώδεα ναιετάουσιν.
<A.R. 1.827>	τῶ ὑμεῖς στρωφᾶσθ' ἐπιδήμιοι: εἰ δέ κεν αὖθι
<A.R. 1.828>	ναιετάειν ἐθέλοις, καί τοι ἅδοι, ἦ τ' ἂν ἔπειτα
<A.R. 1.829>	πατρὸς ἐμεῖο Θόαντος ἔχοις γέρας: οὐδέ τί ς' οἴω
<A.R. 1.830>	γαῖαν ὀνόσσεσθαι: περὶ γὰρ βαθυλήιος ἄλλων
<A.R. 1.831>	νήσων, Αἰγαίῃ ὅσαι εἰν ἁλὶ ναιετάουσιν.
<A.R. 1.832>	ἀλλ' ἄγε νῦν ἐπὶ νῆα κιὼν ἑτάροισιν ἐνίσπες
<A.R. 1.833>	μύθους ἡμετέρους, μηδ' ἔκτοθι μίμνε πόληος."
<A.R. 1.834>	̓́Ισκεν, ἀμαλδύνουσα φόνου τέλος, οἷον ἐτύχθη
<A.R. 1.835>	ἀνδράσιν: αὐτὰρ ὁ τήνγε παραβλήδην προσέειπεν
<A.R. 1.836>	"̔Υψιπύλη, μάλα κεν θυμηδέος ἀντιάσαιμεν
<A.R. 1.837>	χρησμοσύνης, ἣν ἄμμι σέθεν χατέουσιν ὀπάζεις.
<A.R. 1.838>	εἶμι δ' ὑπότροπος αὖτις ἀνὰ πτόλιν, εὖτ' ἂν ἕκαστα
<A.R. 1.839>	ἐξείπω κατὰ κόσμον. ἀνακτορίη δὲ μελέσθω
<A.R. 1.840>	σοίγ' αὐτῇ καὶ νῆσος: ἔγωγε μὲν οὐκ ἀθερίζων
<A.R. 1.841>	χάζομαι, ἀλλά με λυγροὶ ἐπισπέρχουσιν ἄεθλοι."
<A.R. 1.842>	̓͂Η, καὶ δεξιτερῆς χειρὸς θίγεν: αἶψα δ' ὀπίσσω
<A.R. 1.843>	βῆ ῥ' ἴμεν, ἀμφὶ δὲ τόνγε νεήνιδες ἄλλοθεν ἄλλαι
<A.R. 1.844>	μυρίαι εἱλίσσοντο κεχαρμέναι, ὄφρα πυλάων
<A.R. 1.845>	ἐξέμολεν. μετέπειτα δ' ἐυτροχάλοισιν ἀμάξαις
<A.R. 1.846>	ἀκτὴν εἰσαπέβαν, ξεινήια πολλὰ φέρουσαι,
<A.R. 1.847>	μῦθον ὅτ' ἤδη πάντα διηνεκέως ἀγόρευσεν,
<A.R. 1.848>	τόν ῥα καλεσσαμένη διεπέφραδεν ̔Υψιπύλεια:
<A.R. 1.849>	καὶ δ' αὐτοὺς ξεινοῦσθαι ἐπὶ σφέα δώματ' ἄγεσκον
<A.R. 1.850>	ῥηιδίως. Κύπρις γὰρ ἐπὶ γλυκὺν ἵμερον ὦρσεν
<A.R. 1.851>	̔Ηφαίστοιο χάριν πολυμήτιος, ὄφρα κεν αὖτις
<A.R. 1.852>	ναίηται μετόπισθεν ἀκήρατος ἀνδράσι Λῆμνος.
<A.R. 1.853>	̓́Ενθ' ὁ μὲν ̔Υψιπύλης βασιλήιον ἐς δόμον ὦρτο
<A.R. 1.854>	Αἰσονίδης: οἱ δ' ἄλλοι ὅπῃ καὶ ἔκυρσαν ἕκαστος,
<A.R. 1.855>	̔Ηρακλῆος ἄνευθεν, ὁ γὰρ παρὰ νηὶ λέλειπτο
<A.R. 1.856>	αὐτὸς ἑκὼν παῦροί τε διακρινθέντες ἑταῖροι.
<A.R. 1.857>	αὐτίκα δ' ἄστυ χοροῖσι καὶ εἰλαπίνῃσι γεγήθει
<A.R. 1.858>	καπνῷ κνισήεντι περίπλεον: ἔξοχα δ' ἄλλων
<A.R. 1.859>	ἀθανάτων ̔́Ηρης υἷα κλυτὸν ἠδὲ καὶ αὐτὴν
<A.R. 1.860>	Κύπριν ἀοιδῇσιν θυέεσσί τε μειλίσσοντο.
<A.R. 1.861>	ἀμβολίη δ' εἰς ἦμαρ ἀεὶ ἐξ ἤματος ἦεν
<A.R. 1.862>	ναυτιλίης: δηρὸν δ' ἂν ἐλίνυον αὖθι μένοντες,
<A.R. 1.863>	εἰ μὴ ἀολλίσσας ἑτάρους ἀπάνευθε γυναικῶν
<A.R. 1.864>	̔Ηρακλέης τοίοισιν ἐνιπτάζων μετέειπεν:
<A.R. 1.865>	"Δαιμόνιοι, πάτρης ἐμφύλιον αἷμ' ἀποέργει
<A.R. 1.866>	ἡμέας; ἦε γάμων ἐπιδευέες ἐνθάδ' ἔβημεν
<A.R. 1.867>	κεῖθεν, ὀνοσσάμενοι πολιήτιδας; αὖθι δ' ἕαδεν
<A.R. 1.868>	ναίοντας λιπαρὴν ἄροσιν Λήμνοιο ταμέσθαι;
<A.R. 1.869>	οὐ μὰν εὐκλειεῖς γε σὺν ὀθνείῃσι γυναιξὶν
<A.R. 1.870>	ἐσσόμεθ' ὧδ' ἐπὶ δηρὸν ἐελμένοι: οὐδέ τι κῶας
<A.R. 1.871>	αὐτόματον δώσει τις ἑλὼν θεὸς εὐξαμένοισιν.
<A.R. 1.872>	ἴομεν αὖτις ἕκαστοι ἐπὶ σφέα: τὸν δ' ἐνὶ λέκτροις
<A.R. 1.873>	̔Υψιπύλης εἰᾶτε πανήμερον, εἰσόκε Λῆμνον
<A.R. 1.874>	παισὶν ἐσανδρώσῃ, μεγάλη τέ ἑ βάξις ἵκηται."
<A.R. 1.875>	̔͂Ως νείκεσσεν ὅμιλον: ἐναντία δ' οὔ νύ τις ἔτλη
<A.R. 1.876>	ὄμματ' ἀνασχεθέειν, οὐδὲ προτιμυθήσασθαι:
<A.R. 1.877>	ἀλλ' αὔτως ἀγορῆθεν ἐπαρτίζοντο νέεσθαι
<A.R. 1.878>	σπερχόμενοι. ταὶ δέ σφιν ἐπέδραμον, εὖτ' ἐδάησαν.
<A.R. 1.879>	ὡς δ' ὅτε λείρια καλὰ περιβρομέουσι μέλισσαι
<A.R. 1.880>	πέτρης ἐκχύμεναι σιμβληίδος, ἀμφὶ δὲ λειμὼν
<A.R. 1.881>	ἑρσήεις γάνυται, ταὶ δὲ γλυκὺν ἄλλοτε ἄλλον
<A.R. 1.882>	καρπὸν ἀμέργουσιν πεποτημέναι: ὧς ἄρα ταίγε
<A.R. 1.883>	ἐνδυκὲς ἀνέρας ἀμφὶ κινυρόμεναι προχέοντο,
<A.R. 1.884>	χερσί τε καὶ μύθοισιν ἐδεικανόωντο ἕκαστον,
<A.R. 1.885>	εὐχόμεναι μακάρεσσιν ἀπήμονα νόστον ὀπάσσαι.
<A.R. 1.886>	ὧς δὲ καὶ ̔Υψιπύλη ἠρήσατο χεῖρας ἑλοῦσα
<A.R. 1.887>	Αἰσονίδεω, τὰ δέ οἱ ῥέε δάκρυα χήτει ἰόντος:
<A.R. 1.888>	"Νίσσεο, καὶ σὲ θεοὶ σὺν ἀπηρέσιν αὖτις ἑταίροις
<A.R. 1.889>	χρύσειον βασιλῆι δέρος κομίσειαν ἄγοντα
<A.R. 1.890>	αὔτως, ὡς ἐθέλεις καί τοι φίλον. ἥδε δὲ νῆσος
<A.R. 1.891>	σκῆπτρά τε πατρὸς ἐμεῖο παρέσσεται, ἢν καὶ ὀπίσσω
<A.R. 1.892>	δή ποτε νοστήσας ἐθέλῃς ἄψορρον ἱκέσθαι.
<A.R. 1.893>	ῥηιδίως δ' ἂν ἑοῖ καὶ ἀπείρονα λαὸν ἀγείραις
<A.R. 1.894>	ἄλλων ἐκ πολίων: ἀλλ' οὐ σύγε τήνδε μενοινὴν
<A.R. 1.895>	σχήσεις, οὔτ' αὐτὴ προτιόσσομαι ὧδε τελεῖσθαι.
<A.R. 1.896>	μνώεο μὴν ἀπεών περ ὁμῶς καὶ νόστιμος ἤδη
<A.R. 1.897>	̔Υψιπύλης: λίπε δ' ἧμιν ἔπος, τό κεν ἐξανύσαιμι
<A.R. 1.898>	πρόφρων, ἢν ἄρα δή με θεοὶ δώωσι τεκέσθαι."
<A.R. 1.899>	Τὴν δ' αὖτ' Αἴσονος υἱὸς ἀγαιόμενος προσέειπεν:
<A.R. 1.900>	"̔Υψιπύλη, τὰ μὲν οὕτω ἐναίσιμα πάντα γένοιτο
<A.R. 1.901>	ἐκ μακάρων: τύνη δ' ἐμέθεν πέρι θυμὸν ἀρείω
<A.R. 1.902>	ἴσχαν', ἐπεὶ πάτρην μοι ἅλις Πελίαο ἕκητι
<A.R. 1.903>	ναιετάειν: μοῦνόν με θεοὶ λύσειαν ἀέθλων.
<A.R. 1.904>	εἰ δ' οὔ μοι πέπρωται ἐς ̔Ελλάδα γαῖαν ἱκέσθαι
<A.R. 1.905>	τηλοῦ ἀναπλώοντι, σὺ δ' ἄρσενα παῖδα τέκηαι,
<A.R. 1.906>	πέμπε μιν ἡβήσαντα Πελασγίδος ἔνδον ̓Ιωλκοῦ
<A.R. 1.907>	πατρί τ' ἐμῷ καὶ μητρὶ δύης ἄκος, ἢν ἄρα τούσγε
<A.R. 1.908>	τέτμῃ ἔτι ζώοντας, ἵν' ἄνδιχα τοῖο ἄνακτος
<A.R. 1.909>	σφοῖσιν πορσύνωνται ἐφέστιοι ἐν μεγάροισιν."
<A.R. 1.910>	̓͂Η, καὶ ἔβαιν' ἐπὶ νῆα παροίτατος: ὧς δὲ καὶ ἄλλοι
<A.R. 1.911>	βαῖνον ἀριστῆες: λάζοντο δὲ χερσὶν έρετμὰ
<A.R. 1.912>	ἐνσχερὼ ἑζόμενοι: πρυμνήσια δέ σφισιν ̓́Αργος
<A.R. 1.913>	λῦσεν ὑπὲκ πέτρης ἁλιμυρέος. ἔνθ' ἄρα τοίγε
<A.R. 1.914>	κόπτον ὕδωρ δολιχῇσιν ἐπικρατέως ἐλάτῃσιν.
<A.R. 1.915>	ἑσπέριοι δ' ̓Ορφῆος ἐφημοσύνῃσιν ἔκελσαν
<A.R. 1.916>	νῆσον ἐς ̓Ηλέκτρης ̓Ατλαντίδος, ὄφρα δαέντες
<A.R. 1.917>	ἀρρήτους ἀγανῇσι τελεσφορίῃσι θέμιστας
<A.R. 1.918>	σωότεροι κρυόεσσαν ὑπεὶρ ἅλα ναυτίλλοιντο.
<A.R. 1.919>	τῶν μὲν ἔτ' οὐ προτέρω μυθήσομαι: ἀλλὰ καὶ αὐτὴ
<A.R. 1.920>	νῆσος ὁμῶς κεχάροιτο καὶ οἳ λάχον ὄργια κεῖνα
<A.R. 1.921>	δαίμονες ἐνναέται, τὰ μὲν οὐ θέμις ἄμμιν ἀείδειν.
<A.R. 1.922>	Κεῖθεν δ' εἰρεσίῃ Μέλανος διὰ βένθεα πόντου
<A.R. 1.923>	ἱέμενοι τῇ μὲν Θρῃκῶν χθόνα, τῇ δὲ περαίην
<A.R. 1.924>	̓́Ιμβρον ἔχον καθύπερθε: νέον γε μὲν ἠελίοιο
<A.R. 1.925>	δυομένου Χερόνησον ἐπὶ προύχουσαν ἵκοντο.
<A.R. 1.926>	ἔνθα σφιν λαιψηρὸς ἄη νότος, ἱστία δ' οὔρῳ
<A.R. 1.927>	στησάμενοι κούρης ̓Αθαμαντίδος αἰπὰ ῥέεθρα
<A.R. 1.928>	εἰσέβαλον: πέλαγος δὲ τὸ μὲν καθύπερθε λέλειπτο
<A.R. 1.929>	ἦρι, τὸ δ' ἐννύχιοι ̔Ροιτειάδος ἔνδοθεν ἀκτῆς
<A.R. 1.930>	μέτρεον, ̓Ιδαίην ἐπὶ δεξιὰ γαῖαν ἔχοντες.
<A.R. 1.931>	Δαρδανίην δὲ λιπόντες ἐπιποοσέβαλλον ̓Αβύδῳ,
<A.R. 1.932>	Περκώτην δ' ἐπὶ τῇ καὶ ̓Αβαρνίδος ἠμαθόεσσαν
<A.R. 1.933>	ἠιόνα ζαθέην τε παρήμειβον Πιτύειαν.
<A.R. 1.934>	καὶ δὴ τοίγ' ἐπὶ νυκτὶ διάνδιχα νηὸς ἰούσης
<A.R. 1.935>	δίνῃ πορφύροντα διήνυσαν ̔Ελλήσποντον.
<A.R. 1.936>	̓́Εστι δέ τις αἰπεῖα Προποντίδος ἔνδοθι νῆσος
<A.R. 1.937>	τυτθὸν ἀπὸ Φρυγίης πολυληίου ἠπείροιο
<A.R. 1.938>	εἰς ἅλα κεκλιμένη, ὅσσον τ' ἐπιμύρεται ἰσθμὸς
<A.R. 1.939>	χέρσῳ ἐπιπρηνὴς καταειμένος: ἐν δέ οἱ ἀκταὶ
<A.R. 1.940>	ἀμφίδυμοι, κεῖνται δ' ὑπὲρ ὕδατος Λἰσήποιο.
<A.R. 1.941>	̓́Λρκτων μιν καλέουσιν ὄρος περιναιετάοντες:
<A.R. 1.942>	καὶ τὸ μὲν ὑβρισταί τε καὶ ἄγριοι ἐνναίουσιν
<A.R. 1.943>	Γηγενέες, μέγα θαῦμα περικτιόνεσσιν ἰδέσθαι.
<A.R. 1.944>	ἓξ γὰρ ἑκάστῳ χεῖρες ὑπέρβιοι ἠερέθονται,
<A.R. 1.945>	αἱ μὲν ἀπὸ στιβαρῶν ὤμων δύο, ταὶ δ' ὑπένερθεν
<A.R. 1.946>	τέσσαρες αἰνοτάτῃσιν ἐπὶ πλευρῇς ἀραρυῖαι.
<A.R. 1.947>	ἰσθμὸν δ' αὖ πεδίον τε Δολίονες ἀμφενέμοντο
<A.R. 1.948>	ἀνέρες: ἐν δ' ἥρως Λἰνήιος υἱὸς ἄνασσεν
<A.R. 1.949>	Κύζικος, ὃν κούρη δίου τέκεν Εὐσώροιο
<A.R. 1.950>	Αἰνήτη. τοὺς δ' οὔτι καὶ ἔκπαγλοί περ ἐόντες
<A.R. 1.951>	Γηγενέες σίνοντο, Ποσειδάωνος ἀρωγῇ:
<A.R. 1.952>	τοῦ γὰρ ἔσαν τὰ πρῶτα Δολίονες ἐκγεγαῶτες.
<A.R. 1.953>	ἔνθ' ̓Αργὼ προύτυψεν ἐπειγομένη ἀνέμοισιν
<A.R. 1.954>	Θρηικίοις, Καλὸς δὲ λιμὴν ὑπέδεκτο θέουσαν.
<A.R. 1.955>	κεῖσε καὶ εὐναίης ὀλίγον λίθον ἐκλύσαντες
<A.R. 1.956>	Τίφυος ἐννεσίῃσιν ὑπὸ κρήνῃ ἐλίποντο,
<A.R. 1.957>	κρήνῃ ὑπ' ̓Αρτακίῃ: ἕτερον δ' ἔλον, ὅστις ἀρήρει,
<A.R. 1.958>	βριθύν: ἀτὰρ κεῖνόν γε θεοπροπίαις ̔Εκάτοιο
<A.R. 1.959>	Νηλεΐδαι μετόπισθεν ̓Ιάονες ἱδρύσαντο
<A.R. 1.960>	ἱερόν, ἣ θέμις ἦεν, ̓Ιησονίης ἐν ̓Αθήνης.
<A.R. 1.961>	Τοὺς δ' ἄμυδις φιλότητι Δολίονες ἠδὲ καὶ αὐτὸς
<A.R. 1.962>	Κύζικος ἀντήσαντες ὅτε στόλον ἠδὲ γενέθλην
<A.R. 1.963>	ἔκλυον, οἵτινες εἶεν, ἐυξείνως ἀρέσαντο,
<A.R. 1.964>	καί σφεας εἰρεσίῃ πέπιθον προτέρωσε κιόντας
<A.R. 1.965>	ἄστεος ἐν λιμένι πρυμνήσια νηὸς ἀνάψαι,
<A.R. 1.966>	ἔνθ' οἵγ' ̓Εκβασίῳ βωμὸν θέσαν ̓Απόλλωνι
<A.R. 1.967>	εἱσάμενοι παρὰ θῖνα, θυηπολίης τ' ἐμελοντο.
<A.R. 1.968>	δῶκεν δ' αὐτὸς ἄναξ λαρὸν μέθυ δευουένοισιν
<A.R. 1.969>	μῆλά θ' ὁμοῦ: δὴ γάρ οἱ ἔην φάτις, εὖτ' ἂν ἵκωνται
<A.R. 1.970>	ἀνδρῶν ἡρώων θεῖος στόλος, αὐτίκα τόνγε
<A.R. 1.971>	μείλιχον ἀντιάαν, μηδὲ πτολέμοιο μέλεσθαι.
<A.R. 1.972>	ἶσόν που κἀκείνῳ ἐπισταχύεσκον ἴουλοι,
<A.R. 1.973>	οὐδέ νύ πω παίδεσσιν ἀγαλλόμενος μεμόρητο:
<A.R. 1.974>	ἀλλ' ἔτι οἱ κατὰ δώματ' ἀκήρατος ἦεν ἄκοιτις
<A.R. 1.975>	ὠδίνων, Μέροπος Περκωσίου ἐκγεγαυῖα,
<A.R. 1.976>	Κλείτη ἐυπλόκαμος, τὴν μὲν νέον ἐξέτι πατρὸς
<A.R. 1.977>	θεσπεσίοις ἕδνοισιν ἀνήγαγεν ἀντιπέρηθεν.
<A.R. 1.978>	ἀλλὰ καὶ ὧς θάλαμόν τε λιπὼν καὶ δέμνια νύμφης
<A.R. 1.979>	τοῖς μέτα δαῖτ' ἀλέγυνε, βάλεν δ' ἀπὸ δείματα θυμοῦ.
<A.R. 1.980>	ἀλλήλους δ' ἐρέεινον ἀμοιβαδίς: ἤτοι ὁ μέν σφεων
<A.R. 1.981>	πεύθετο ναυτιλίης ἄνυσιν, Πελίαό τ' ἐφετμάς:
<A.R. 1.982>	οἱ δὲ περικτιόνων πόλιας καὶ κόλπον ἅπαντα
<A.R. 1.983>	εὐρείης πεύθοντο Προποντίδος: οὐ μὲν ἐπιπρὸ
<A.R. 1.984>	ἠείδει καταλέξαι ἐελδομένοισι δαῆναι.
<A.R. 1.985>	ἠοῖ δ' εἰσανέβαν μέγα Δίνδυμον, ὄφρα καὶ αὐτοὶ
<A.R. 1.986>	θηήσαιντο πόρους κείνης ἁλός: ἐκ δ' ἄρα τοίγε
<A.R. 1.987>	νῆα Χυτοῦ λιμένος προτέρω ἐξήλασαν ὅρμον:
<A.R. 1.988>	ἥδε δ' ̓Ιησονίη πέφαται ὁδός, ἥνπερ ἔβησαν.
<A.R. 1.989>	Γηγενέες δ' ἑτέρωθεν ἀπ' οὔρεος ἀίξαντες
<A.R. 1.990>	φράξαν ἀπειρεσίοιο Χυτοῦ στόμα νειόθι πέτρῃς
<A.R. 1.991>	πόντιον, οἷά τε θῆρα λοχώμενοι ἔνδον ἐόντα.
<A.R. 1.992>	ἀλλὰ γὰρ αὖθι λέλειπτο σὺν ἀνδράσιν ὁπλοτέροισιν
<A.R. 1.993>	̔Ηρακλέης, ὃς δή σφι παλίντονον αἶψα τανύσσας
<A.R. 1.994>	τόξον ἐπασσυτέρους πέλασε χθονί: τοὶ δὲ καὶ αὐτοὶ
<A.R. 1.995>	πέτρας ἀμφιρρῶγας ἀερτάζοντες ἔβαλλον.
<A.R. 1.996>	δὴ γάρ που κἀκεῖνα θεὰ τρέφεν αἰνὰ πέλωρα
<A.R. 1.997>	̔́Ηρη, Ζηνὸς ἄκοιτις, ἀέθλιον ̔Ηρακλῆι.
<A.R. 1.998>	σὺν δὲ καὶ ὧλλοι δῆθεν ὑπότροποι ἀντιόωντες,
<A.R. 1.999>	πρίν περ ἀνελθέμεναι σκοπιήν, ἥπτοντο φόνοιο
<A.R. 1.1000>	Γηγενέων ἥρωες ἀρήιοι, ἠμὲν ὀιστοῖς
<A.R. 1.1001>	ἠδὲ καὶ ἐγχείῃσι δεδεγμένοι, εἰσόκε πάντας
<A.R. 1.1002>	ἀντιβίην ἀσπερχὲς ὀρινομένους ἐδάιξαν.
<A.R. 1.1003>	ὡς δ' ὅτε δούρατα μακρὰ νέον πελέκεσσι τυπέντα
<A.R. 1.1004>	ὑλοτόμοι στοιχηδὸν ἐπὶ ῥηγμῖνι βάλωσιν,
<A.R. 1.1005>	ὄφρα νοτισθέντα κρατεροὺς ἀνεχοίατο γόμφους:
<A.R. 1.1006>	ὧς οἱ ἐνὶ ξυνοχῇ λιμένος πολιοῖο τέταντο
<A.R. 1.1007>	ἑξείης, ἄλλοι μὲν ἐς ἁλμυρὸν ἀθρόοι ὕδωρ
<A.R. 1.1008>	δύπτοντες κεφαλὰς καὶ στήθεα, γυῖα δ' ὕπερθεν
<A.R. 1.1009>	χέρσῳ τεινάμενοι: τοὶ δ' ἔμπαλιν, αἰγιαλοῖο
<A.R. 1.1010>	κράατα μὲν ψαμάθοισι, πόδας δ' εἰς βένθος ἔρειδον,
<A.R. 1.1011>	ἄμφω ἅμ' οἰωνοῖσι καὶ ἰχθύσι κύρμα γενέσθαι.
<A.R. 1.1012>	̔́Ηρωες δ', ὅτε δή σφιν ἀταρβὴς ἔπλετ' ἄεθλος,
<A.R. 1.1013>	δὴ τότε πείσματα νηὸς ἐπὶ πνοιῇς ἀνέμοιο
<A.R. 1.1014>	λυσάμενοι προτέρωσε διὲξ ἁλὸς οἶδμα νέοντο.
<A.R. 1.1015>	ἡ δ' ἔθεεν λαίφεσσι πανήμερος: οὐ μὲν ἰούσης
<A.R. 1.1016>	νυκτὸς ἔτι ῥιπὴ μένεν ἔμπεδον, ἀλλὰ θύελλαι
<A.R. 1.1017>	ἀντίαι ἁρπάγδην ὀπίσω φέρον, ὄφρ' ἐπέλασσαν
<A.R. 1.1018>	αὖτις ἐυξείνοισι Δολίοσιν ἐκ δ' ἄρ' ἔβησαν
<A.R. 1.1019>	αὐτονυχί: ̔Ιερὴ δὲ φατίζεται ἥδ' ἔτι πέτρη,
<A.R. 1.1020>	ᾗ πέρι πείσματα νηὸς ἐπεσσύμενοι ἐβάλοντο.
<A.R. 1.1021>	οὐδέ τις αὐτὴν νῆσον ἐπιφραδέως ἐνόησεν
<A.R. 1.1022>	ἔμμεναι: οὐδ' ὑπὸ νυκτὶ Δολίονες ἂψ ἀνιόντας
<A.R. 1.1023>	ἥρωας νημερτὲς ἐπήισαν: ἀλλά που ἀνδρῶν
<A.R. 1.1024>	Μακριέων εἴσαντο Πελασγικὸν ἄρεα κέλσαι.
<A.R. 1.1025>	τῶ καὶ τεύχεα δύντες ἐπὶ σφίσι χεῖρας ἄειραν.
<A.R. 1.1026>	σὺν δ' ἔλασαν μελίας τε καὶ ἀσπίδας ἀλλήλοισιν
<A.R. 1.1027>	ὀξείῃ ἴκελοι ῥιπῇ πυρός, ἥ τ' ἐνὶ θάμνοις
<A.R. 1.1028>	αὐαλέοισι πεσοῦσα κορύσσεται: ἐν δὲ κυδοιμὸς
<A.R. 1.1029>	δεινός τε ζαμενής τε Δολιονίῳ πέσε δήμῳ.
<A.R. 1.1030>	οὐδ' ὅγε δηιοτῆτος ὑπὲρ μόρον αὖτις ἔμελλεν
<A.R. 1.1031>	οἴκαδε νυμφιδίους θαλάμους καὶ λέκτρον ἱκέσθαι.
<A.R. 1.1032>	ἀλλά μιν Λἰσονίδης τετραμμένον ἰθὺς ἑοῖο
<A.R. 1.1033>	πλῆξεν ἐπαΐξας στῆθος μέσον, ἀμφὶ δὲ δουρὶ
<A.R. 1.1034>	ὀστέον ἐρραίσθη: ὁ δ' ἐνὶ ψαμάθοισιν έλυσθεὶς
<A.R. 1.1035>	μοῖραν ἀνέπλησεν. τὴν γὰρ θέμις οὔποτ' ἀλύξαι
<A.R. 1.1036>	θνητοῖσιν: πάντῃ δὲ περὶ μέγα πέπταται ἕρκος.
<A.R. 1.1037>	ὧς τὸν ὀιόμενόν που ἀδευκέος ἔκτοθεν ἄτης
<A.R. 1.1038>	εἶναι ἀριστήων αὐτῇ ὑπὸ νυκτὶ πέδησεν
<A.R. 1.1039>	μαρνάμενον κείνοισι: πολεῖς δ' ἐπαρηγόνες ἄλλοι
<A.R. 1.1040>	ἔκταθεν: ̔Ηρακλέης μὲν ἐνήρατο Τηλεκλῆα
<A.R. 1.1041>	ἠδὲ Μεγαβρόντην: Σφόδριν δ' ἐνάριξεν ̓́Ακαστος:
<A.R. 1.1042>	Πηλεὺς δὲ Ζέλυν εἷλεν ἀρηίθοόν τε Γέφυρον.
<A.R. 1.1043>	αὐτὰρ ἐυμμελίης Τελαμὼν Βασιλῆα κατέκτα.
<A.R. 1.1044>	̓́Ιδας δ' αὖ Προμέα, Κλυτίος δ' ̔Υάκινθον ἔπεφνεν,
<A.R. 1.1045>	Τυνδαρίδαι δ' ἄμφω Μεγαλοσσάκεα Φλογίον τε.
<A.R. 1.1046>	Οἰνεΐδης δ' ἐπὶ τοῖσιν ἕλεν θρασὺν ̓Ιτυμονῆα
<A.R. 1.1047>	ἠδὲ καὶ ̓Αρτακέα, πρόμον ἀνδρῶν: οὓς ἔτι πάντας
<A.R. 1.1048>	ἐνναέται τιμαῖς ἡρωίσι κυδαίνουσιν.
<A.R. 1.1049>	οἱ δ' ἄλλοι εἴξαντες ὑπέτρεσαν, ἠύτε κίρκους
<A.R. 1.1050>	ὠκυπέτας ἀγεληδὸν ὑποτρέσσωσι πέλειαι.
<A.R. 1.1051>	ἐς δὲ πύλας ὁμάδῳ πέσον ἀθρόοι: αἶψα δ' ἀυτῆς
<A.R. 1.1052>	πλῆτο πόλις στονόεντος ὑποτροπίῃ πολέμοιο.
<A.R. 1.1053>	ἠῶθεν δ' ὀλοὴν καὶ ἀμήχανον εἰσενόησαν
<A.R. 1.1054>	ἀμπλακίην ἄμφω: στυγερὸν δ' ἄχος εἷλεν ἰδόντας
<A.R. 1.1055>	ἥρωας Μινύας Αἰνήιον υἷα πάροιθεν
<A.R. 1.1056>	Κύζικον ἐν κονίῃσι καὶ αἵματι πεπτηῶτα.
<A.R. 1.1057>	ἤματα δὲ τρία πάντα γόων, τίλλοντό τε χαίτας
<A.R. 1.1058>	αὐτοὶ ὁμῶς λαοί τε Δολίονες. αὐτὰρ ἔπειτα
<A.R. 1.1059>	τρὶς περὶ χαλκείοις σὺν τεύχεσι δινηθέντες
<A.R. 1.1060>	τύμβῳ ἐνεκτερέιξαν, ἐπειρήσαντό τ' ἀέθλων,
<A.R. 1.1061>	ἣ θέμις, ἂμ πεδίον λειμώνιον, ἔνθ' ἔτι νῦν περ
<A.R. 1.1062>	ἀγκέχυται τόδε σῆμα καὶ ὀψιγόνοισιν ἰδέσθαι.
<A.R. 1.1063>	οὐδὲ μὲν οὐδ' ἄλοχος Κλείτη φθιμένοιο λέλειπτο
<A.R. 1.1064>	οὗ πόσιος μετόπισθε: κακῷ δ' ἐπὶ κύντερον ἄλλο
<A.R. 1.1065>	ἤνυσεν, ἁψαμένη βρόχον αὐχένι. τὴν δὲ καὶ αὐταὶ
<A.R. 1.1066>	νύμφαι ἀποφθιμένην ἀλσηίδες ὠδύραντο:
<A.R. 1.1067>	καί οἱ ἀπὸ βλεφάρων ὅσα δάκρυα χεῦαν ἔραζε,
<A.R. 1.1068>	πάντα τάγε κρήνην τεῦξαν θεαί, ἣν καλέουσιν
<A.R. 1.1069>	Κλείτην, δυστήνοιο περικλεὲς οὔνομα νύμφης.
<A.R. 1.1070>	αἰνότατον δὴ κεῖνο Δολιονίῃσι γυναιξὶν
<A.R. 1.1071>	ἀνδράσι τ' ἐκ Διὸς ἦμαρ ἐπήλυθεν: οὐδὲ γὰρ αὐτῶν
<A.R. 1.1072>	ἔτλη τις πάσσασθαι ἐδητύος, οὐδ' ἐπὶ δηρὸν
<A.R. 1.1073>	ἐξ ἀχέων ἔργοιο μυληφάτου ἐμνώοντο:
<A.R. 1.1074>	ἀλλ' αὔτως ἄφλεκτα διαζώεσκον ἔδοντες.
<A.R. 1.1075>	ἔνθ' ἔτι νῦν, εὖτ' ἄν σφιν ἐτήσια χύτλα χέωνται
<A.R. 1.1076>	Κύζικον ἐνναίοντες ̓Ιάονες, ἔμπεδον αἰεὶ
<A.R. 1.1077>	πανδήμοιο μύλης πελάνους ἐπαλετρεύουσιν.
<A.R. 1.1078>	̓Εκ δὲ τόθεν τρηχεῖαι ἀνηέρθησαν ἄελλαι
<A.R. 1.1079>	ἤμαθ' ὁμοῦ νύκτας τε δυώδεκα, τοὺς δὲ καταῦθι
<A.R. 1.1080>	ναυτίλλεσθαι ἔρυκον. ἐπιπλομένῃ δ' ἐνὶ νυκτὶ
<A.R. 1.1081>	ὧλλοι μέν ῥα πάρος δεδμημένοι εὐνάζοντο
<A.R. 1.1082>	ὕπνῳ ἀριστῆες πύματον λάχος: αὐτὰρ ̓́Ακαστος
<A.R. 1.1083>	Μόψος τ' ̓Αμπυκίδης ἀδινὰ κνώσσοντας ἔρυντο.
<A.R. 1.1084>	ἡ δ' ἄρ' ὑπὲρ ξανθοῖο καρήατος Αἰσονίδαο
<A.R. 1.1085>	πωτᾶτ' ἀλκυονὶς λιγυρῇ ὀπὶ θεσπίζουσα
<A.R. 1.1086>	λῆξιν ὀρινομένων ἀνέμων: συνέηκε δὲ Μόψος
<A.R. 1.1087>	ἀκταίης ὄρνιθος ἐναίσιμον ὄσσαν ἀκούσας.
<A.R. 1.1088>	καὶ τὴν μὲν θεὸς αὖτις ἀπέτραπεν, ἷζε δ' ὕπερθεν
<A.R. 1.1089>	νηίου ἀφλάστοιο μετήορος ἀίξασα.
<A.R. 1.1090>	τὸν δ' ὅγε κεκλιμένον μαλακοῖς ἐνὶ κώεσιν οἰῶν.
<A.R. 1.1091>	κινήσας ἀνέγειρε παρασχεδόν, ὧδέ τ' ἔειπεν:
<A.R. 1.1092>	"Αἰσονίδη, χρειώ σε τόδ' ἱερὸν εἰσανιόντα
<A.R. 1.1093>	Δινδύμου ὀκριόεντος ἐύθρονον ἱλάξασθαι
<A.R. 1.1094>	μητέρα συμπάντων μακάρων: λήξουσι δ' ἄελλαι
<A.R. 1.1095>	ζαχρηεῖς: τοίην γὰρ ἐγὼ νέον ὄσσαν ἄκουσα
<A.R. 1.1096>	ἀλκυόνος ἁλίης, ἥ τε κνώσσοντος ὕπερθεν
<A.R. 1.1097>	σεῖο πέριξ τὰ ἕκαστα πιφαυσκομένη πεπότηται.
<A.R. 1.1098>	ἐκ γὰρ τῆς ἄνεμοί τε θάλασσά τε νειόθι τε χθὼν
<A.R. 1.1099>	πᾶσα πεπείρανται νιφόεν θ' ἕδος Οὐλύμποιο:
<A.R. 1.1100>	καί οἱ, ὅτ' ἐξ ὀρέων μέγαν οὐρανὸν εἰσαναβαίνῃ,
<A.R. 1.1101>	Ζεὺς αὐτὸς Κρονίδης ὑποχάζεται. ὧς δὲ καὶ ὧλλοι
<A.R. 1.1102>	ἀθάνατοι μάκαρες δεινὴν θεὸν ἀμφιέπουσιν."
<A.R. 1.1103>	̔͂Ως φάτο: τῷ δ' ἀσπαστὸν ἔπος γένετ' εἰσαΐοντι.
<A.R. 1.1104>	ὤρνυτο δ' ἐξ εὐνῆς κεχαρημένος: ὦρσε δ' ἑταίρους
<A.R. 1.1105>	πάντας ἐπισπέρχων, καί τέ σφισιν ἐγρομένοισιν
<A.R. 1.1106>	̓Αμπυκίδεω Μόψοιο θεοπροπίας ἀγόρευεν.
<A.R. 1.1107>	αἶψα δὲ κουρότεροι μὲν ἀπὸ σταθμῶν ἐλάσαντες
<A.R. 1.1108>	ἔνθεν ἐς αἰπεινὴν ἄναγον βόας οὔρεος ἄκρην.
<A.R. 1.1109>	οἱ δ' ἄρα λυσάμενοι ̔Ιερῆς ἐκ πείσματα πέτρης
<A.R. 1.1110>	ἤρεσαν ἐς λιμένα Θρηίκιον: ἂν δὲ καὶ αὐτοὶ
<A.R. 1.1111>	βαῖνον, παυροτέρους ἑτάρων ἐν νηὶ λιπόντες.
<A.R. 1.1112>	τοῖσι δὲ Μακριάδες σκοπιαὶ καὶ πᾶσα περαίη
<A.R. 1.1113>	Θρηικίης ἐνὶ χερσὶν ἑαῖς προυφαίνετ' ἰδέσθαι:
<A.R. 1.1114>	φαίνετο δ' ἠερόεν στόμα Βοσπόρου ἠδὲ κολῶναι
<A.R. 1.1115>	Μυσίαι: ἐκ δ' ἑτέρης ποταμοῦ ῥόος Αἰσήποιο
<A.R. 1.1116>	ἄστυ τε καὶ πεδίον Νηπήιον ̓Αδρηστείης.
<A.R. 1.1117>	ἔσκε δέ τι στιβαρὸν στύπος ἀμπέλου ἔντροφον ὕλῃ,
<A.R. 1.1118>	πρόχνυ γεράνδρυον: τὸ μὲν ἔκταμον, ὄφρα πέλοιτο
<A.R. 1.1119>	δαίμονος οὐρείης ἱερὸν βρέτας: ἔξεσε δ' ̓́Αργος
<A.R. 1.1120>	εὐκόσμως, καὶ δή μιν ἐπ' ὀκριόεντι κολωνῷ
<A.R. 1.1121>	ἵδρυσαν φηγοῖσιν ἐπηρεφὲς ἀκροτάτῃσιν,
<A.R. 1.1122>	αἵ ῥά τε πασάων πανυπέρταται ἐρρίζωνται.
<A.R. 1.1123>	βωμὸν δ' αὖ χέραδος παρενήνεον: ἀμφὶ δὲ φύλλοις
<A.R. 1.1124>	στεψάμενοι δρυΐνοισι θυηπολίης ἐμέλοντο
<A.R. 1.1125>	Μητέρα Δινδυμίην πολυπότνιαν ἀγκαλέοντες,
<A.R. 1.1126>	ἐνναέτιν Φρυγίης, Τιτίην θ' ἅμα Κύλληνόν τε,
<A.R. 1.1127>	οἳ μοῦνοι πολέων μοιρηγέται ἠδὲ πάρεδροι
<A.R. 1.1128>	Μητέρος ̓Ιδαίης κεκλήαται, ὅσσοι ἔασιν
<A.R. 1.1129>	Δάκτυλοι ̓Ιδαῖοι Κρηταιέες, οὕς ποτε νύμφη
<A.R. 1.1130>	̓Αγχιάλη Δικταῖον ἀνὰ σπέος ἀμφοτέρῃσιν
<A.R. 1.1131>	δραξαμένη γαίης Οἰαξίδος ἐβλάστησεν.
<A.R. 1.1132>	πολλὰ δὲ τήνγε λιτῇσιν ἀποστρέψαι ἐριώλας
<A.R. 1.1133>	Λἰσονίδης γουνάζετ' ἐπιλλείβων ἱεροῖσιν
<A.R. 1.1134>	αἰθομένοις: ἄμυδις δὲ νέοι ̓Ορφῆος ἀνωγῇ
<A.R. 1.1135>	σκαίροντες βηταρμὸν ἐνόπλιον ὠρχήσαντο,
<A.R. 1.1136>	καὶ σάκεα ξιφέεσσιν ἐπέκτυπον, ὥς κεν ἰωὴ
<A.R. 1.1137>	δύσφημος πλάζοιτο δι' ἠέρος, ἣν ἔτι λαοὶ
<A.R. 1.1138>	κηδείῃ βασιλῆος ἀνέστενον. ἔνθεν ἐσαιεὶ
<A.R. 1.1139>	ῥόμβῳ καὶ τυπάνῳ ̔Ρείην Φρύγες ἱλάσκονται.
<A.R. 1.1140>	ἡ δέ που εὐαγέεσσιν ἐπὶ φρένα θῆκε θυηλαῖς
<A.R. 1.1141>	ἀνταίη δαίμων: τὰ δ' ἐοικότα σήματ' ἔγεντο.
<A.R. 1.1142>	δένδρεα μὲν καρπὸν χέον ἄσπετον, ἀμφὶ δὲ ποσσὶν
<A.R. 1.1143>	αὐτομάτη φύε γαῖα τερείνης ἄνθεα ποίης.
<A.R. 1.1144>	θῆρες δ' εἰλυούς τε κατὰ ξυλόχους τε λιπόντες
<A.R. 1.1145>	οὐρῇσιν σαίνοντες ἐπήλυθον. ἡ δὲ καὶ ἄλλο
<A.R. 1.1146>	θῆκε τέρας: ἐπεὶ οὔτι παροίτερον ὕδατι νᾶεν
<A.R. 1.1147>	Δίνδυμον: ἀλλά σφιν τότ' ἀνέβραχε διψάδος αὔτως
<A.R. 1.1148>	ἐκ κορυφῆς ἄλληκτον: ̓Ιησονίην δ' ἐνέπουσιν
<A.R. 1.1149>	κεῖνο ποτὸν κρήνην περιναιέται ἄνδρες ὀπίσσω.
<A.R. 1.1150>	καὶ τότε μὲν δαῖτ' ἀμφὶ θεᾶς θέσαν οὔρεσιν ̓́Αρκτων,
<A.R. 1.1151>	μέλποντες ̔Ρείην πολυπότνιαν: αὐτὰρ ἐς ἠὼ
<A.R. 1.1152>	ληξάντων ἀνέμων νῆσον λίπον εἰρεσίῃσιν.
<A.R. 1.1153>	̓́Ενθ' ἔρις ἄνδρα ἕκαστον ἀριστήων ὀρόθυνεν,
<A.R. 1.1154>	ὅστις ἀπολλήξειε πανύστατος. ἀμφὶ γὰρ αἰθὴρ
<A.R. 1.1155>	νήνεμος ἐστόρεσεν δίνας, κατὰ δ' εὔνασε πόντον.
<A.R. 1.1156>	οἱ δὲ γαληναίῃ πίσυνοι ἐλάασκον ἐπιπρὸ
<A.R. 1.1157>	νῆα βίῃ: ?? δ' οὔ κε διὲξ ἁλὸς ἀίσσουσαν
<A.R. 1.1158>	οὐδὲ Ποσειδάωνος ἀελλόποδες κίχον ἵπποι.
<A.R. 1.1159>	ἔμπης δ' ἐγρομένοιο σάλου ζαχρηεσιν αὔραις,
<A.R. 1.1160>	αἳ νέον ἐκ ποταμῶν ὑπὸ δείελον ἠερέθονται,
<A.R. 1.1161>	τειρόμενοι καὶ δὴ μετελώφεον: αὐτὰρ ὁ τούσγε
<A.R. 1.1162>	πασσυδίῃ μογέοντας ἐφέλκετο κάρτεϊ χειρῶν
<A.R. 1.1163>	̔Ηρακλέης, ἐτίνασσε δ' ἀρη??ότα δούρατα νηός.
<A.R. 1.1164>	ἀλλ' ὅτε δὴ Μυσῶν λελιημένοι ἠπείροιο
<A.R. 1.1165>	̔Ρυνδακίδας προχοὰς μέγα τ' ἠρίον Λἰγαίωνος
<A.R. 1.1166>	τυτθὸν ὑπὲκ Φρυγίης παρεμέτρεον εἰσορόωντες,
<A.R. 1.1167>	δὴ τότ' ἀνοχλίζων τετρηχότος οἴδματος ὁλκοὺς
<A.R. 1.1168>	μεσσόθεν ἆξεν ἐρετμόν. ἀτὰρ τρύφος ἄλλο μὲν αὐτὸς
<A.R. 1.1169>	ἄμφω χερσὶν ἔχων πέσε δόχμιος, ἄλλο δὲ πόντος
<A.R. 1.1170>	κλύζε παλιρροθίοισι φέρων. ἀνὰ δ' ἕζετο σιγῇ
<A.R. 1.1171>	παπταίνων: χεῖρες γὰρ ἀήθεον ἠρεμέουσαι.
<A.R. 1.1172>	̓͂Ημος δ' ἀγρόθεν εἶσι φυτοσκάφος ἤ τις ἀροτρεὺς
<A.R. 1.1173>	ἀσπασίως εἰς αὖλιν ἑήν, δόρποιο χατίζων,
<A.R. 1.1174>	αὐτοῦ δ' ἐν προμολῇ τετρυμένα γούνατ' ἔκαμψεν
<A.R. 1.1175>	αὐσταλέος κονίῃσι, περιτριβέας δέ τε χεῖρας
<A.R. 1.1176>	εἰσορόων κακὰ πολλὰ ἑῇ ἠρήσατο γαστρί:
<A.R. 1.1177>	τῆμος ἄρ' οἵγ' ἀφίκοντο Κιανίδος ἤθεα γαίης
<A.R. 1.1178>	ἀμφ' ̓Αργανθώνειον ὄρος προχοάς τε Κίοιο.
<A.R. 1.1179>	τοὺς μὲν ἐυξείνως Μυσοὶ φιλότητι κιόντας
<A.R. 1.1180>	δειδέχατ', ἐνναέται κείνης χθονός, ἤιά τέ σφιν
<A.R. 1.1181>	μῆλά τε δευομένοις μέθυ τ' ἄσπετον ἐγγυάλιξαν.
<A.R. 1.1182>	ἔνθα δ' ἔπειθ' οἱ μὲν ξύλα κάγκανα, τοὶ δὲ λεχαίην
<A.R. 1.1183>	φυλλάδα λειμώνων φέρον ἄσπετον ἀμήσαντες,
<A.R. 1.1184>	στόρνυσθαι: τοὶ δ' ἀμφὶ πυρήια δινεύεσκον:
<A.R. 1.1185>	οἱ δ' οἶνον κρητῆρσι κέρων, πονέοντο τε δαῖτα,
<A.R. 1.1186>	̓Εκβασίῳ ῥέξαντες ὑπὸ κνέφας ̓Απόλλωνι.
<A.R. 1.1187>	Αὐτὰρ ὁ δαίνυσθαι ἑτάροις οἷς εὖ ἐπιτείλας
<A.R. 1.1188>	βῆ ῥ̓ ἴμεν εἰς ὕλην υἱὸς Διός, ὥς κεν ἐρετμὸν
<A.R. 1.1189>	οἷ αὐτῷ φθαίη καταχείριον ἐντύνασθαι.
<A.R. 1.1190>	εὗρεν ἔπειτ' ἐλάτην ἀλαλήμενος, οὔτε τι πολλοῖς
<A.R. 1.1191>	ἀχθομένην ὄζοις, οὐδὲ μέγα τηλεθόωσαν,
<A.R. 1.1192>	ἀλλ' οἷον ταναῆς ἔρνος πέλει αἰγείροιο:
<A.R. 1.1193>	τόσση ὁμῶς μῆκός τε καὶ ἐς πάχος ἦεν ἰδέσθαι.
<A.R. 1.1194>	ῥίμφα δ' ὀιστοδόκην μὲν ἐπὶ χθονὶ θῆκε φαρέτρην
<A.R. 1.1195>	αὐτοῖσιν τόξοισιν, ἔδυ δ' ἀπὸ δέρμα λέοντος.
<A.R. 1.1196>	τὴν δ' ὅγε χαλκοβαρεῖ ῥοπάλῳ δαπέδοιο τινάξας
<A.R. 1.1197>	νειόθεν ἀμφοτέρῃσι περὶ στύπος ἔλλαβε χερσίν,
<A.R. 1.1198>	ἠνορέῃ πίσυνος: ἐν δὲ πλατὺν ὦμον ἔρεισεν
<A.R. 1.1199>	εὖ διαβάς: πεδόθεν δὲ βαθύρριζόν περ ἐοῦσαν
<A.R. 1.1200>	προσφὺς ἐξήειρε σὺν αὐτοῖς ἔχμασι γαίης.
<A.R. 1.1201>	ὡς δ' ὅταν ἀπροφάτως ἱστόν νεός, εὖτε μάλιστα
<A.R. 1.1202>	χειμερίη ὀλοοῖο δύσις πέλει ̓Ωρίωνος,
<A.R. 1.1203>	ὑψόθεν ἐμπλήξασα θοὴ ἀνέμοιο κατάιξ
<A.R. 1.1204>	αὐτοῖσι σφήνεσσιν ὑπὲκ προτόνων ἐρύσηται:
<A.R. 1.1205>	ὧς ὅγε τὴν ἤειρεν. ὁμοῦ δ' ἀνὰ τόξα καὶ ἰοὺς
<A.R. 1.1206>	δέρμα θ' ἑλὼν ῥόπαλόν τε παλίσσυτος ὦρτο νέεσθαι.
<A.R. 1.1207>	Τόφρα δ' ̔́Υλας χαλκέῃ σὺν κάλπιδι νόσφιν ὁμίλου
<A.R. 1.1208>	δίζητο κρήνης ἱερὸν ῥόον, ὥς κέ οἱ ὕδωρ
<A.R. 1.1209>	φθαίη ἀφυσσάμενος ποτιδόρπιον, ἄλλα τε πάντα
<A.R. 1.1210>	ὀτραλέως κατὰ κόσμον ἐπαρτίσσειεν ἰόντι.
<A.R. 1.1211>	δὴ γάρ μιν τοίοισιν ἐν ἤθεσιν αὐτὸς ἔφερβεν,
<A.R. 1.1212>	νηπίαχον τὰ πρῶτα δόμων ἐκ πατρὸς ἀπούρας,
<A.R. 1.1213>	δίου Θειοδάμαντος, ὃν ἐν Δρυόπεσσιν ἔπεφνεν
<A.R. 1.1214>	νηλειῶς, βοὸς ἀμφὶ γεωμόρου ἀντιόωντα.
<A.R. 1.1215>	ἤτοι ὁ μὲν νειοῖο γύας τέμνεσκεν ἀρότρῳ
<A.R. 1.1216>	Θειοδάμας ἀνίῃ βεβολημένος: αὐτὰρ ὁ τόνγε
<A.R. 1.1217>	βοῦν ἀρότην ἤνωγε παρασχέμεν οὐκ ἐθέλοντα.
<A.R. 1.1218>	ἵετο γὰρ πρόφασιν πολέμου Δρυόπεσσι βαλέσθαι
<A.R. 1.1219>	λευγαλέην, ἐπεὶ οὔτι δίκης ἀλέγοντες ἔναιον.
<A.R. 1.1220>	ἀλλὰ τὰ μὲν τηλοῦ κεν ἀποπλάγξειεν ἀοιδῆς.
<A.R. 1.1221>	αἶψα δ' ὅγε κρήνην μετεκίαθεν, ἣν καλέουσιν
<A.R. 1.1222>	Πηγὰς ἀγχίγυοι περιναιέται. οἱ δέ που ἄρτι
<A.R. 1.1223>	νυμφάων ἵσταντο χοροί: μέλε γάρ σφισι πάσαις,
<A.R. 1.1224>	ὅσσαι κεῖς' ἐρατὸν νύμφαι ῥίον ἀμφενέμοντο,
<A.R. 1.1225>	̓́Αρτεμιν ἐννυχίῃσιν ἀεὶ μέλπεσθαι ἀοιδαῖς.
<A.R. 1.1226>	αἱ μέν, ὅσαι σκοπιὰς ὀρέων λάχον ἢ καὶ ἐναύλους,
<A.R. 1.1227>	αἵγε μὲν ὑλήωροι ἀπόπροθεν ἐστιχόωντο,
<A.R. 1.1228>	ἡ δὲ νέον κρήνης ἀνεδύετο καλλινάοιο
<A.R. 1.1229>	νύμφη ἐφυδατίη: τὸν δὲ σχεδὸν εἰσενόησεν
<A.R. 1.1230>	κάλλεϊ καὶ γλυκερῇσιν ἐρευθόμενον χαρίτεσσιν.
<A.R. 1.1231>	πρὸς γάρ οἱ διχόμηνις ἀπ' αἰθέρος αὐγάζουσα
<A.R. 1.1232>	βάλλε σεληναίη. τὴν δὲ φρένας ἐπτοίησεν
<A.R. 1.1233>	Κύπρις, ἀμηχανίῃ δὲ μόλις συναγείρατο θυμόν.
<A.R. 1.1234>	αὐτὰρ ὅγ' ὡς τὰ πρῶτα ῥόῳ ἔνι κάλπιν ἔρεισεν
<A.R. 1.1235>	λέχρις ἐπιχριμφθείς, περὶ δ' ἄσπετον ἔβραχεν ὕδωρ
<A.R. 1.1236>	χαλκὸν ἐς ἠχήεντα φορεύμενον, αὐτίκα δ' ἥγε
<A.R. 1.1237>	λαιὸν μὲν καθύπερθεν ἐπ' αὐχένος ἄνθετο πῆχυν
<A.R. 1.1238>	κύσσαι ἐπιθύουσα τέρεν στόμα: δεξιτερῇ δὲ
<A.R. 1.1239>	ἀγκῶν' ἔσπασε χειρί, μέσῃ δ' ἐνικάββαλε δίνῃ.
<A.R. 1.1240>	Τοῦ δ' ἥρως ἰάχοντος ἐπέκλυεν οἶος ἑταίρων
<A.R. 1.1241>	Εἰλατίδης Πολύφημος, ἰὼν προτέρωσε κελεύθου,
<A.R. 1.1242>	δέκτο γὰρ ̔Ηρακλῆα πελώριον, ὁππόθ' ἵκοιτο.
<A.R. 1.1243>	βῆ δὲ μεταΐξας Πηγέων σχεδόν, ἠύτε τις θὴρ
<A.R. 1.1244>	ἄγριος, ὅν ῥά τε γῆρυς ἀπόπροθεν ἵκετο μήλων,
<A.R. 1.1245>	λιμῷ δ' αἰθόμενος μετανίσσεται, οὐδ' ἐπέκυρσεν
<A.R. 1.1246>	ποίμνῃσιν: πρὸ γὰρ αὐτοὶ ἐνὶ σταθμοῖσι νομῆες
<A.R. 1.1247>	ἔλσαν: ὁ δὲ στενάχων βρέμει ἄσπετον, ὄφρα κάμῃσιν:
<A.R. 1.1248>	ὧς τότ' ἄρ' Εἰλατίδης μεγάλ' ἔστενεν, ἀμφὶ δὲ χῶρον
<A.R. 1.1249>	φοίτα κεκληγώς: μελέη δέ οἱ ἔπλετο φωνή.
<A.R. 1.1250>	αἶψα δ' ἐρυσσάμενος μέγα φάσγανον ὦρτο δίεσθαι,
<A.R. 1.1251>	μήπως ἢ θήρεσσιν ἕλωρ πέλοι, ἠέ μιν ἄνδρες
<A.R. 1.1252>	μοῦνον ἐόντ' ἐλόχησαν, ἄγουσι δὲ ληίδ' ἑτοίμην.
<A.R. 1.1253>	ἔνθ' αὐτῷ ξύμβλητο κατὰ στίβον ̔Ηρακλῆι
<A.R. 1.1254>	γυμνὸν ἐπαΐσσων παλάμῃ ξίφος: εὖ δέ μιν ἔγνω
<A.R. 1.1255>	σπερχόμενον μετὰ νῆα διὰ κνέφας. αὐτίκα δ' ἄτην
<A.R. 1.1256>	ἔκφατο λευγαλέην, βεβαρημένος ἄσθματι θυμόν:
<A.R. 1.1257>	"Δαιμόνιε, στυγερόν τοι ἄχος πάμπρωτος ἐνίψω.
<A.R. 1.1258>	οὐ γὰρ ̔́Υλας κρήνηνδε κιὼν σόος αὖτις ἱκάνει.
<A.R. 1.1259>	ἀλλά ἑ ληιστῆρες ἐνιχρίμψαντες ἄγουσιν,
<A.R. 1.1260>	ἢ θῆρες σίνονται: ἐγὼ δ' ἰάχοντος ἄκουσα."
<A.R. 1.1261>	̔͂Ως φάτο: τῷ δ' ἀίοντι κατὰ κροτάφων ἅλις ἱδρὼς
<A.R. 1.1262>	κήκιεν, ἐν δὲ κελαινὸν ὑπὸ σπλάγχνοις ζέεν αἷμα.
<A.R. 1.1263>	χωόμενος δ' ἐλάτην χαμάδις βάλεν, ἐς δὲ κέλευθον
<A.R. 1.1264>	τὴν θέεν, ᾗ πόδες αὐτὸν ὑπέκφερον ἀίσσοντα.
<A.R. 1.1265>	ὡς δ' ὅτε τίς τε μύωπι τετυμμένος ἔσσυτο ταῦρος
<A.R. 1.1266>	πίσεά τε προλιπὼν καὶ ἑλεσπίδας, οὐδὲ νομήων
<A.R. 1.1267>	οὐδ' ἀγέλης ὄθεται, πρήσσει δ' ὁδόν, ἄλλοτ' ἄπαυστος,
<A.R. 1.1268>	ἄλλοτε δ' ἱστάμενος, καὶ ἀνὰ πλατὺν αὐχέν' ἀείρων
<A.R. 1.1269>	ἵησιν μύκημα, κακῷ βεβολημένος οἴστρῳ:
<A.R. 1.1270>	ὧς ὅγε μαιμώων ὁτὲ μὲν θοὰ γούνατ' ἔπαλλεν
<A.R. 1.1271>	συνεχέως, ὁτὲ δ' αὖτε μεταλλήγων καμάτοιο
<A.R. 1.1272>	τῆλε διαπρύσιον μεγάλῃ βοάασκεν ἀυτῇ.
<A.R. 1.1273>	Αὐτίκα δ' ἀκροτάτας ὑπερέσχεθεν ἄκριας ἀστὴρ
<A.R. 1.1274>	ἠῷος, πνοιαὶ δὲ κατήλυθον: ὦκα δὲ Τῖφυς
<A.R. 1.1275>	ἐσβαίνειν ὀρόθυνεν, ἐπαύρεσθαί τ' ἀνέμοιο.
<A.R. 1.1276>	οἱ δ' εἴσβαινον ἄφαρ λελιημένοι: ὕψι δὲ νηὸς
<A.R. 1.1277>	εὐναίας ἐρύσαντες ἀνεκρούσαντο κάλωας.
<A.R. 1.1278>	κυρτώθη δ' ἀνέμῳ λίνα μεσσόθι, τῆλε δ' ἀπ' ἀκτῆς
<A.R. 1.1279>	γηθόσυνοι φορέοντο παραὶ Ποσιδήιον ἄκρην.
<A.R. 1.1280>	ἦμος δ' οὐρανόθεν χαροπὴ ὑπολάμπεται ἠὼς
<A.R. 1.1281>	ἐκ περάτης ἀνιοῦσα, διαγλαύσσουσι δ' ἀταρποί,
<A.R. 1.1282>	καὶ πεδία δροσόεντα φαεινῇ λάμπεται αἴγλῃ,
<A.R. 1.1283>	τῆμος τούσγ' ἐνόησαν ἀιδρείῃσι λιπόντες.
<A.R. 1.1284>	ἐν δέ σφιν κρατερὸν νεῖκος πέσεν, ἐν δὲ κολῳὸς
<A.R. 1.1285>	ἄσπετος, εἰ τὸν ἄριστον ἀποπρολιπόντες ἔβησαν
<A.R. 1.1286>	σφωιτέρων ἑτάρων. ὁ δ' ἀμηχανίῃσιν ἀτυχθεὶς
<A.R. 1.1287>	οὔτε τι τοῖον ἔπος μετεφώνεεν, οὔτε τι τοῖον
<A.R. 1.1288>	Αἰσονίδης: ἀλλ' ἧστο βαρείῃ νειόθεν ἄτῃ
<A.R. 1.1289>	θυμὸν ἔδων: Τελαμῶνα δ' ἕλεν χόλος, ὧδέ τ' ἔειπεν:
<A.R. 1.1290>	"̔͂Ης' αὔτως εὔκηλος, ἐπεί??ύ τοι ἄρμενον ἦεν
<A.R. 1.1291>	̔Ηρακλῆα λιπεῖν: σέο δ' ἔκτοθι μῆτις ὄρωρεν,
<A.R. 1.1292>	ὄφρα τὸ κείνου κῦδος ἀν' ̔Ελλάδα μή σε καλύψῃ,
<A.R. 1.1293>	αἴ κε θεοὶ δώωσιν ὑπότροπον οἴκαδε νόστον.
<A.R. 1.1294>	ἀλλὰ τί μύθων ἦδος; ἐπεὶ καὶ νόσφιν ἑταίρων
<A.R. 1.1295>	εἶμι τεῶν, οἳ τόνγε δόλον συνετεκτήναντο."
<A.R. 1.1296>	̓͂Η, καὶ ἐς ̔Αγνιάδην Τῖφυν θόρε: τὼ δέ οἱ ὄσσε
<A.R. 1.1297>	ὄστλιγγες μαλεροῖο πυρὸς ὣς ἰνδάλλοντο.
<A.R. 1.1298>	καί νύ κεν ἂψ ὀπίσω Μυσῶν ἐπὶ γαῖαν ἵκοντο
<A.R. 1.1299>	λαῖτμα βιησάμενοι ἀνέμου τ' ἄλληκτον ἰωήν,
<A.R. 1.1300>	εἰ μὴ Θρηικίοιο δύω υἷες Βορέαο
<A.R. 1.1301>	Αἰακίδην χαλεποῖσιν ἐρητύεσκον ἔπεσσιν,
<A.R. 1.1302>	σχέτλιοι: ἦ τέ σφιν στυγερὴ τίσις ἔπλετ' ὀπίσσω
<A.R. 1.1303>	χερσὶν ὑφ' ̔Ηρακλῆος, ὅ μιν δίζεσθαι ἔρυκον.
<A.R. 1.1304>	ἄθλων γὰρ Πελίαο δεδουπότος ἂψ ἀνιόντας
<A.R. 1.1305>	Τήνῳ ἐν ἀμφιρύτῃ πέφνεν, καὶ ἀμήσατο γαῖαν
<A.R. 1.1306>	ἀμφ' αὐτοῖς, στήλας τε δύω καθύπερθεν ἔτευξεν,
<A.R. 1.1307>	ὧν ἑτέρη, θάμβος περιώσιον ἀνδράσι λεύσσειν,
<A.R. 1.1308>	κίνυται ἠχήεντος ὑπὸ πνοιῇ βορέαο.
<A.R. 1.1309>	καὶ τὰ μὲν ὧς ἤμελλε μετὰ χρόνον ἐκτελέεσθαι.
<A.R. 1.1310>	τοῖσιν δὲ Γλαῦκος βρυχίης ἁλὸς ἐξεφαάνθη,
<A.R. 1.1311>	Νηρῆος θείοιο πολυφράδμων ὑποφήτης:
<A.R. 1.1312>	ὕψι δὲ λαχνῆέν τε κάρη καὶ στήθε' ἀείρας
<A.R. 1.1313>	νειόθεν ἐκ λαγόνων στιβαρῇ ἐπορέξατο χειρὶ
<A.R. 1.1314>	νηίου ὁλκαίοιο, καὶ ἴαχεν ἐσσυμένοισιν:
<A.R. 1.1315>	"Τίπτε παρὲκ μεγάλοιο Διὸς μενεαίνετε βουλὴν
<A.R. 1.1316>	Αἰήτεω πτολίεθρον ἄγειν θρασὺν ̔Ηρακλῆα;
<A.R. 1.1317>	̓́Αργεΐ οἱ μοῖρ' ἐστὶν ἀτασθάλῳ Εὐρυσθῆι
<A.R. 1.1318>	ἐκπλῆσαι μογέοντα δυώδεκα πάντας ἀέθλους,
<A.R. 1.1319>	ναίειν δ' ἀθανάτοισι συνέστιον, εἴ κ' ἔτι παύρους
<A.R. 1.1320>	ἐξανύσῃ: τῶ μή τι ποθὴ κείνοιο πελέσθω.
<A.R. 1.1321>	αὔτως δ' αὖ Πολύφημον ἐπὶ προχοῇσι Κίοιο
<A.R. 1.1322>	πέπρωται Μυσοῖσι περικλεὲς ἄστυ καμόντα
<A.R. 1.1323>	μοῖραν ἀναπλήσειν Χαλύβων ἐν ἀπείρονι γαίῃ.
<A.R. 1.1324>	αὐτὰρ ̔́Υλαν φιλότητι θεὰ ποιήσατο νύμφη
<A.R. 1.1325>	ὃν πόσιν, οἷό περ οὕνεκ' ἀποπλαγχθέντες ἔλειφθεν."
<A.R. 1.1326>	̓͂Η, καὶ κῦμ' ἀλίαστον ἐφέσσατο νειόθι δύψας:
<A.R. 1.1327>	ἀμφὶ δέ οἱ δίνῃσι κυκώμενον ἄφρεεν ὕδωρ
<A.R. 1.1328>	πορφύρεον, κοίλην δὲ διὲξ ἁλὸς ἔκλυσε νῆα.
<A.R. 1.1329>	γήθησαν δ' ἥρωες: ὁ δ' ἐσσυμένως ἐβεβήκει
<A.R. 1.1330>	Αἰακίδης Τελαμὼν ἐς ̓Ιήσονα, χεῖρα δὲ χειρὶ
<A.R. 1.1331>	ἄκρην ἀμφιβαλὼν προσπτύξατο, φώνησέν τε:
<A.R. 1.1332>	"Αἰσονίδη, μή μοί τι χολώσεαι, ἀφραδίῃσιν
<A.R. 1.1333>	εἴ τί περ ἀασάμην: πέρι γάρ μ' ἄχος εἷλεν ἐνισπεῖν
<A.R. 1.1334>	μῦθον ὑπερφίαλόν τε καὶ ἄσχετον, ἀλλ' ἀνέμοισιν
<A.R. 1.1335>	δώομεν ἀμπλακίην, ὡς καὶ πάρος εὐμενέοντες."
<A.R. 1.1336>	Τὸν δ' αὖτ' Αἴσονος υἱὸς ἐπιφραδέως προσέειπεν:
<A.R. 1.1337>	"̓͂Ω πέπον, ἦ μάλα δή με κακῷ ἐκυδάσσαο μύθῳ,
<A.R. 1.1338>	φὰς ἐνὶ τοῖσιν ἅπασιν ἐνηέος ἀνδρὸς ἀλείτην
<A.R. 1.1339>	ἔμμεναι. ἀλλ' οὐ θήν τοι ἀδευκέα μῆνιν ἀέξω,
<A.R. 1.1340>	πρίν περ ἀνιηθείς: ἐπεὶ οὐ περὶ πώεσι μήλων,
<A.R. 1.1341>	οὐδὲ περὶ κτεάτεσσι χαλεψάμενος μενέηνας,
<A.R. 1.1342>	ἀλλ' ἑτάρου περὶ φωτός. ἔολπα δέ τοι σὲ καὶ ἄλλῳ
<A.R. 1.1343>	ἀμφ' ἐμεῦ, εἰ τοιόνδε πέλοι ποτέ, δηρίσασθαι."
<A.R. 1.1344>	̓͂Η ῥα, καὶ ἀρθμηθέντες, ὅπῃ πάρος, ἑδριόωντο.
<A.R. 1.1345>	τὼ δὲ Διὸς βουλῇσιν, ὁ μὲν Μυσοῖσι βαλέσθαι
<A.R. 1.1346>	μέλλεν ἐπώνυμον ἄστυ πολισσάμενος ποταμοῖο
<A.R. 1.1347>	Εἰλατίδης Πολύφημος: ὁ δ' Εὐρυσθῆος ἀέθλους
<A.R. 1.1348>	αὖτις ἰὼν πονέεσθαι. ἐπηπείλησε δὲ γαῖαν
<A.R. 1.1349>	Μυσίδ' ἀναστήσειν αὐτοσχεδόν, ὁππότε μή οἱ
<A.R. 1.1350>	ἢ ζωοῦ εὕροιεν ̔́Υλα μόρον, ἠὲ θανόντος.
<A.R. 1.1351>	τοῖο δὲ ῥύσι' ὄπασσαν ἀποκρίναντες ἀρίστους
<A.R. 1.1352>	υἱέας ἐκ δήμοιο, καὶ ὅρκια ποιήσαντο,
<A.R. 1.1353>	μήποτε μαστεύοντες ἀπολλήξειν καμάτοιο.
<A.R. 1.1354>	τούνεκεν εἰσέτι νῦν περ ̔́Υλαν ἐρέουσι Κιανοί,
<A.R. 1.1355>	κοῦρον Θειοδάμαντος, ἐυκτιμένης τε μέλονται
<A.R. 1.1356>	Τρηχῖνος. δὴ γάρ ῥα κατ' αὐτόθι νάσσατο παῖδας,
<A.R. 1.1357>	οὕς οἱ ῥύσια κεῖθεν ἐπιπροέηκαν ἄγεσθαι.
<A.R. 1.1358>	Νηῦν δὲ πανημερίην ἄνεμος φέρε νυκτί τε πάσῃ
<A.R. 1.1359>	λάβρος ἐπιπνείων: ἀτὰρ οὐδ' ἐπὶ τυτθὸν ἄητο
<A.R. 1.1360>	ἠοῦς τελλομένης, οἱ δὲ χθονὸς εἰσανέχουσαν
<A.R. 1.1361>	ἀκτὴν ἐκ κόλποιο μάλ' εὐρεῖαν ἐσιδέσθαι
<A.R. 1.1362>	φρασσαμενοι, κώπῃσιν ἅμ' ἠελίῳ ἐπέκελσαν
<A.R. 2.1>	̓́Ενθα δ' ἔσαν σταθμοί τε βοῶν αὖλίς τ' ̓Αμύκοιο,
<A.R. 2.2>	Βεβρύκων βασιλῆος ἀγήνορος, ὅν ποτε νύμφη
<A.R. 2.3>	τίκτε Ποσειδάωνι Γενεθλίῳ εὐνηθεῖσα
<A.R. 2.4>	Βιθυνὶς Μελίη, ὑπεροπληέστατον ἀνδρῶν:
<A.R. 2.5>	ὅς τ' ἐπὶ καὶ ξείνοισιν ἀεικέα θεσμὸν ἔθηκεν,
<A.R. 2.6>	μήτιν' ἀποστείχειν, πρὶν πειρήσασθαι ἑοῖο
<A.R. 2.7>	πυγμαχίης: πολέας δὲ περικτιόνων ἐδάιξεν.
<A.R. 2.8>	καὶ δὲ τότε προτὶ νῆα κιών, χρειώ μιν ἐρέσθαι
<A.R. 2.9>	ναυτιλίης, οἵ τ' εἶεν, ὑπερβασίῃσιν ἄτισσεν,
<A.R. 2.10>	τοῖον δ' ἐν πάντεσσι παρασχεδὸν ἔκφατο μῦθον:
<A.R. 2.11>	"Κέκλυθ', ἁλίπλαγκτοι, τάπερ ἴδμεναι ὔμμιν ἔοικεν.
<A.R. 2.12>	οὔτινα θέσμιόν ἐστιν ἀφορμηθέντα νέεσθαι
<A.R. 2.13>	ἀνδρῶν ὀθνείων, ὅς κεν Βέβρυξι πελάσσῃ,
<A.R. 2.14>	πρὶν χείρεσσιν ἐμῇσιν ἑὰς ἀνὰ χεῖρας ἀεῖραι.
<A.R. 2.15>	τῶ καί μοι τὸν ἄριστον ἀποκριδὸν οἶον ὁμίλου
<A.R. 2.16>	πυγμαχίῃ στήσασθε καταυτόθι δηρινθῆναι.
<A.R. 2.17>	εἰ δ' ἂν ἀπηλεγέοντες ἐμὰς πατέοιτε θέμιστας,
<A.R. 2.18>	ἧ κέν τις στυγερῶς κρατερὴ ἐπιέψετ' ἀνάγκη."
<A.R. 2.19>	̓͂Η ῥα μέγα φρονέων: τοὺς δ' ἄγριος εἰσαΐοντας
<A.R. 2.20>	εἷλε χόλος: περὶ δ' αὖ Πολυδεύκεα τύψεν ὁμοκλη
<A.R. 2.21>	αἶψα δ' ἑῶν ἑτάρων πρόμος ἵστατο, φώνησέν τε:
<A.R. 2.22>	"̓́Ισχεο νῦν, μηδ' ἄμμι κακήν, ὅτις εὔχεαι εἶναι,
<A.R. 2.23>	φαῖνε βίην: θεσμοῖς γὰρ ὑπείξομεν, ὡς ἀγορεύεις.
<A.R. 2.24>	αὐτὸς ἑκὼν ἤδη τοι ὑπίσχομαι ἀντιάασθαι."
<A.R. 2.25>	̔͂Ως φάτ' ἀπηλεγέως: ὁ δ' ἐσέδρακεν ὄμμαθ' ἑλίξας,
<A.R. 2.26>	ὥστε λέων ὑπ' ἄκοντι τετυμμένος, ὅν τ' ἐν ὄρεσσιν
<A.R. 2.27>	ἀνέρες ἀμφιπένονται: ὁ δ' ἰλλόμενός περ ὁμίλῳ
<A.R. 2.28>	τῶν μὲν ἔτ' οὐκ ἀλέγει, ἐπὶ δ' ὄσσεται οἰόθεν οἶον
<A.R. 2.29>	ἄνδρα τόν, ὅς μιν ἔτυψε παροίτατος, οὐδ' ἐδάμασσεν.
<A.R. 2.30>	ἔνθ' ἀπὸ Τυνδαρίδης μὲν ἐύστιπτον θέτο φᾶρος
<A.R. 2.31>	λεπταλέον, τό ῥά οἵ τις ἑὸν ξεινήιον εἶναι
<A.R. 2.32>	ὤπασε Λημνιάδων: ὁ δ' ἐρεμνὴν δίπτυχα λώπην
<A.R. 2.33>	αὐτῇσιν περόνῃσι καλαύροπά τε τρηχεῖαν
<A.R. 2.34>	κάββαλε, τὴν φορέεσκεν, ὀριτρεφέος κοτίνοιο.
<A.R. 2.35>	αὐτίκα δ' ἐγγύθι χῶρον ἑαδότα παπτήναντες
<A.R. 2.36>	ἷζον ἑοὺς δίχα πάντας ἐνὶ ψαμάθοισιν ἑταίρους,
<A.R. 2.37>	οὐ δέμας, οὐδὲ φυὴν ἐναλίγκιοι εἰσοράασθαι.
<A.R. 2.38>	ἀλλ' ὁ μὲν ἢ ὀλοοῖο Τυφωέος, ἠὲ καὶ αὐτῆς
<A.R. 2.39>	Γαίης εἶναι ἔικτο πέλωρ τέκος, οἷα πάροιθεν
<A.R. 2.40>	χωομένη Διὶ τίκτεν: ὁ δ' οὐρανίῳ ἀτάλαντος
<A.R. 2.41>	ἀστέρι Τυνδαρίδης, οὗπερ κάλλισται ἔασιν
<A.R. 2.42>	ἑσπερίην διὰ νύκτα φαεινομένου ἀμαρυγαί.
<A.R. 2.43>	τοῖος ἔην Διὸς υἱός, ἔτι χνοάοντας ἰούλους
<A.R. 2.44>	ἀντέλλων, ἔτι φαιδρὸς ἐν ὄμμασιν. ἀλλά οἱ ἀλκὴ
<A.R. 2.45>	καὶ μένος ἠύτε θηρὸς ἀέξετο: πῆλε δὲ χεῖρας
<A.R. 2.46>	πειράζων, εἴθ' ὡς πρὶν ἐυτρόχαλοι φορέονται,
<A.R. 2.47>	μηδ' ἄμυδις καμάτῳ τε καὶ εἰρεσίῃ βαρύθοιεν
<A.R. 2.48>	οὐ μὰν αὖτ' ̓́Αμυκος πειρήσατο: σῖγα δ' ἄπωθεν
<A.R. 2.49>	ἑστηὼς εἰς αὐτὸν ἔχ' ὄμματα, καί οἱ ὀρέχθει
<A.R. 2.50>	θυμὸς ἐελδομένῳ στηθέων ἐξ αἷμα κεδάσσαι.
<A.R. 2.51>	τοῖσι δὲ μεσσηγὺς θεράπων ̓Αμύκοιο Λυκωρεὺς
<A.R. 2.52>	θῆκε πάροιθε ποδῶν δοιοὺς ἑκάτερθεν ἱμάντας
<A.R. 2.53>	ὠμούς, ἀζαλέους, περὶ δ' οἵγ' ἔσαν ἐσκληῶτες.
<A.R. 2.54>	αὐτὰρ ὁ τόνγ' ἐπέεσσιν ὑπερφιάλοισι μετηύδα:
<A.R. 2.55>	"Τῶνδέ τοι ὅν κ' ἐθέλῃσθα, πάλου ἄτερ ἐγγυαλίξω
<A.R. 2.56>	αὐτὸς ἑκών, ἵνα μή μοι ἀτέμβηαι μετόπισθεν.
<A.R. 2.57>	ἀλλὰ βάλευ περὶ χειρί: δαεὶς δέ κεν ἄλλῳ ἐνίσποις,
<A.R. 2.58>	ὅσσον ἐγὼ ῥινούς τε βοῶν περίειμι ταμέσθαι
<A.R. 2.59>	ἀζαλέας, ἀνδρῶν τε παρηίδας αἵματι φύρσαι."
<A.R. 2.60>	̔͂Ως ἔφατ': αὐτὰρ ὅγ' οὔτι παραβλήδην ἐρίδηνεν.
<A.R. 2.61>	ἦκα δὲ μειδήσας, οἵ οἱ παρὰ ποσσὶν ἔκειντο,
<A.R. 2.62>	τοὺς ἕλεν ἀπροφάτως: τοῦ δ' ἀντίος ἤλυθε Κάστωρ
<A.R. 2.63>	ἠδὲ Βιαντιάδης Ταλαὸς μέγας: ὦκα δ' ἱμάντας
<A.R. 2.64>	ἀμφέδεον, μάλα πολλὰ παρηγορέοντες ἐς ἀλκήν.
<A.R. 2.65>	τῷ δ' αὖτ' ̓́Αρητός τε καὶ ̓́Ορνυτος, οὐδέ τι ᾔδειν
<A.R. 2.66>	νήπιοι ὕστατα κεῖνα κακῇ δήσαντες ἐν αἴσῃ.
<A.R. 2.67>	Οἱ δ' ἐπεὶ οὖν ἱμᾶσι διασταδὸν ἠρτύναντο,
<A.R. 2.68>	αὐτίκ' ἀνασχόμενοι ῥεθέων προπάροιθε βαρείας
<A.R. 2.69>	χεῖρας, ἐπ' ἀλλήλοισι μένος φέρον ἀντιόωντες.
<A.R. 2.70>	ἔνθα δὲ Βεβρύκων μὲν ἄναξ, ἅ τε κῦμα θαλάσσης
<A.R. 2.71>	τρηχὺ θοὴν ἐπὶ νῆα κορύσσεται, ἡ δ' ὑπὸ τυτθὸν
<A.R. 2.72>	ἰδρείῃ πυκινοῖο κυβερνητῆρος ἀλύσκει,
<A.R. 2.73>	ἱεμένου φορέεσθαι ἔσω τοίχοιο κλύδωνος,
<A.R. 2.74>	ὧς ὅγε Τυνδαρίδην φοβέων ἕπετ', οὐδέ μιν εἴα
<A.R. 2.75>	δηθύνειν. ὁ δ' ἄρ' αἰὲν ἀνούτατος ἣν διὰ μῆτιν
<A.R. 2.76>	ἀίσσοντ' ἀλέεινεν: ἀπηνέα δ' αἶψα νοήσας
<A.R. 2.77>	πυγμαχίην, ᾗ κάρτος ἀάατος, ᾗ τε χερείων,
<A.R. 2.78>	στῆ ῥ̓ ἄμοτον καὶ χερσὶν ἐναντία χεῖρας ἔμιξεν.
<A.R. 2.79>	ὡς δ' ὅτε νήια δοῦρα θοοῖς ἀντίξοα γόμφοις
<A.R. 2.80>	ἀνέρες ὑληουργοὶ ἐπιβλήδην ἐλάοντες
<A.R. 2.81>	θείνωσι σφύρῃσιν, ἐπ' ἄλλῳ δ' ἄλλος ἄηται
<A.R. 2.82>	δοῦπος ἄδην: ὧς τοῖσι παρήιά τ' ἀμφοτέρωθεν
<A.R. 2.83>	καὶ γένυες κτύπεον: βρυχὴ δ' ὑπετέλλετ' ὀδόντων
<A.R. 2.84>	ἄσπετος, οὐδ' ἔλληξαν ἐπισταδὸν οὐτάζοντες,
<A.R. 2.85>	ἔστε περ οὐλοὸν ἆσθμα καὶ ἀμφοτέρους ἐδάμασσεν.
<A.R. 2.86>	στάντε δὲ βαιὸν ἄπωθεν ἀπωμόρξαντο μετώπων
<A.R. 2.87>	ἱδρῶ ἅλις, καματηρὸν ἀυτμένα φυσιόωντε.
<A.R. 2.88>	ἂψ δ' αὖτις συνόρουσαν ἐναντίοι, ἠύτε ταύρω
<A.R. 2.89>	φορβάδος ἀμφὶ βοὸς κεκοτηότε δηριάασθον.
<A.R. 2.90>	ἔνθα δ' ἔπειτ' ̓́Αμυκος μὲν ἐπ' ἀκροτάτοισιν ἀερθείς,
<A.R. 2.91>	βουτύπος οἷα, πόδεσσι τανύσσατο, κὰδ δὲ βαρεῖαν
<A.R. 2.92>	χεῖρ' ἐπὶ οἷ πελέμιξεν: ὁ δ' ἀίξαντος ὑπέστη,
<A.R. 2.93>	κρᾶτα παρακλίνας, ὤμῳ δ' ἀνεδέξατο πῆχυν
<A.R. 2.94>	τυτθόν: ὁ δ' ἄγχ' αὐτοῖο παρὲκ γόνυ γουνὸς ἀμσίβων
<A.R. 2.95>	κόψε μεταΐγδην ὑπὲρ οὔατος, ὀστέα δ' εἴσω
<A.R. 2.96>	ῥῆξεν: ὁ δ' ἀμφ' ὀδύνῃ γνὺξ ἤριπεν: οἱ δ' ἰάχησαν
<A.R. 2.97>	ἥρωες Μινύαι: τοῦ δ' ἀθρόος ἔκχυτο θυμός.
<A.R. 2.98>	Οὐδ' ἄρα Βέβρυκες ἄνδρες ἀφείδησαν βασιλῆος:
<A.R. 2.99>	ἀλλ' ἄμυδις κορύνας ἀζηχέας ἠδὲ σιγύννους
<A.R. 2.100>	ἰθὺς ἀνασχόμενοι Πολυδεύκεος ἀντιάασκον.
<A.R. 2.101>	τοῦ δὲ πάρος κολεῶν εὐήκεα φάσγαν' ἑταῖροι
<A.R. 2.102>	ἔσταν ἐρυσσάμενοι. πρῶτός γε μὲν ἀνέρα Κάστωρ
<A.R. 2.103>	ἤλας' ἐπεσσύμενον κεφαλῆς ὕπερ: ἡ δ' ἑκάτερθεν
<A.R. 2.104>	ἔνθα καὶ ἔνθ' ὤμοισιν ἐπ' ἀμφοτέροις ἐκεάσθη.
<A.R. 2.105>	αὐτὸς δ' ̓Ιτυμονῆα πελώριον ἠδὲ Μίμαντα,
<A.R. 2.106>	τὸν μὲν ὑπὸ στέρνοιο θοῷ ποδὶ λὰξ ἐπορούσας
<A.R. 2.107>	πλῆξε, καὶ ἐν κονίῃσι βάλεν: τοῦ δ' ἆσσον ἰόντος
<A.R. 2.108>	δεξιτερῇ σκαιῆς ὑπὲρ ὀφρύος ἤλασε χειρί,
<A.R. 2.109>	δρύψε δέ οἱ βλέφαρον, γυμνὴ δ' ὑπελείπετ' ὀπωπή.
<A.R. 2.110>	̓Ωρεΐδης δ' ̓Αμύκοιο βίην ὑπέροπλος ὀπάων
<A.R. 2.111>	οὖτα Βιαντιάδαο κατὰ λαπάρην Ταλαοῖο,
<A.R. 2.112>	ἀλλά μιν οὐ κατέπεφνεν, ὅσον δ' ἐπὶ δέρματι μοῦνον
<A.R. 2.113>	νηδυίων ἄψαυστος ὑπὸ ζώνην θόρε χαλκός.
<A.R. 2.114>	αὔτως δ' ̓́Αρητος μενεδήιον Εὐρύτου υἷα
<A.R. 2.115>	̓́Ιφιτον ἀζαλέῃ κορύνῃ στυφέλιξεν ἐλάσσας,
<A.R. 2.116>	οὔπω κηρὶ κακῇ πεπρωμένον: ἦ τάχ' ἔμελλεν
<A.R. 2.117>	αὐτὸς δῃώσεσθαι ὑπὸ ξίφεϊ Κλυτίοιο.
<A.R. 2.118>	καὶ τότ' ἄρ' ̓Λγκαῖος Λυκοόργοιο θρασὺς υἱὸς
<A.R. 2.119>	αἶψα μάλ' ἀντεταγὼν πέλεκυν μέγαν ἠδὲ κελαινὸν
<A.R. 2.120>	ἄρκτου προσχόμενος σκαιῇ δέρος ἔνθορε μέσσῳ
<A.R. 2.121>	ἐμμεμαὼς Βέβρυξιν: ὁμοῦ δέ οἱ ἐσσεύοντο
<A.R. 2.122>	Αἰακίδαι, σὺν δέ σφιν ἀρήιος ὤρνυτ' ̓Ιήσων.
<A.R. 2.123>	ὡς δ' ὅτ' ἐνὶ σταθμοῖσιν ἀπείρονα μῆλ' ἐφόβησαν
<A.R. 2.124>	ἤματι χειμερίῳ πολιοὶ λύκοι ὁρμηθέντες
<A.R. 2.125>	λάθρῃ ἐυρρίνων τε κυνῶν αὐτῶν τε νομήων,
<A.R. 2.126>	μαίονται δ' ὅ τι πρῶτον ἐπαΐξαντες ἕλωσιν,
<A.R. 2.127>	πόλλ' ἐπιπαμφαλόωντες ὁμοῦ: τὰ δὲ πάντοθεν αὔτως
<A.R. 2.128>	στείνονται πίπτοντα περὶ σφίσιν: ὧς ἄρα τοίγε
<A.R. 2.129>	λευγαλέως Βέβρυκας ὑπερφιάλους ἐφόβησαν.
<A.R. 2.130>	ὡς δὲ μελισσάων σμῆνος μέγα μηλοβοτῆρες
<A.R. 2.131>	ἠὲ μελισσοκόμοι πέτρῃ ἔνι καπνιόωσιν,
<A.R. 2.132>	αἱ δ' ἤτοι τείως μὲν ἀολλέες ᾧ ἐνὶ σίμβλῳ
<A.R. 2.133>	βομβηδὸν κλονέονται, ἐπιπρὸ δὲ λιγνυόεντι
<A.R. 2.134>	καπνῷ τυφόμεναι πέτρης ἑκὰς ἀίσσουσιν:
<A.R. 2.135>	ὧς οἵγ' οὐκέτι δὴν μένον ἔμπεδον, ἀλλ' ἐκέδασθεν
<A.R. 2.136>	εἴσω Βεβρυκίης, ̓Αμύκου μόρον ἀγγελέοντες:
<A.R. 2.137>	νήπιοι, οὐδ' ἐνόησαν ὃ δή σφισιν ἐγγύθεν ἄλλο
<A.R. 2.138>	πῆμ' ἀίδηλον ἔην. πέρθοντο γὰρ ἠμὲν ἀλωαὶ
<A.R. 2.139>	ἠδ' οἶαι τῆμος δῄῳ ὑπὸ δουρὶ Λύκοιο
<A.R. 2.140>	καὶ Μαριανδυνῶν ἀνδρῶν, ἀπεόντος ἄνακτος.
<A.R. 2.141>	αἰεὶ γὰρ μάρναντο σιδηροφόρου περὶ γαίης.
<A.R. 2.142>	οἱ δ' ἤδη σταθμούς τε καὶ αὔλια δηιάασκον:
<A.R. 2.143>	ἤδη δ' ἄσπετα μῆλα περιτροπάδην ἐτάμοντο
<A.R. 2.144>	ἥρωες, καὶ δή τις ἔπος μετὰ τοῖσιν ἔειπεν:
<A.R. 2.145>	"Φράζεσθ' ὅττι κεν ᾗσιν ἀναλκείῃσιν ἔρεξαν,
<A.R. 2.146>	εἴ πως ̔Ηρακλῆα θεὸς καὶ δεῦρ' ἐκόμισσε??.
<A.R. 2.147>	ἤτοι μὲν γὰρ ἐγὼ κείνου παρεόντος ἔολπα
<A.R. 2.148>	οὐδ' ἂν πυγμαχίῃ κρινθήμεναι: ἀλλ' ὅτε θεσμοὺς
<A.R. 2.149>	ἤλυθεν ἐξερέων, αὐτοῖς ἄφαρ οἷς ἀγόρευεν
<A.R. 2.150>	θεσμοῖσιν ῥοπάλῳ μιν ἀγηνορίης λελαθέσθαι.
<A.R. 2.151>	ναὶ μὲν ἀκήδεστον γαίῃ ἔνι τόνγε λιπόντες
<A.R. 2.152>	πόντον ἐπέπλωμεν: μάλα δ' ἡμέων αὐτὸς ἕκαστος
<A.R. 2.153>	εἴσεται οὐλομένην ἄτην, ἀπάνευθεν ἐόντος."
<A.R. 2.154>	̔͂Ως ἄρ' ἔφη: τὰ δὲ πάντα Διὸς βουλῇς ἐτέτυκτο.
<A.R. 2.155>	καὶ τότε μὲν μένον αὖθι διὰ κνέφας, ἕλκεά τ' ἀνδρῶν
<A.R. 2.156>	οὐταμένων ἀκέοντο, καὶ ἀθανάτοισι θυηλὰς
<A.R. 2.157>	ῥέξαντες μέγα δόρπον ἐφώπλισαν: οὐδέ τιν' ὕπνος
<A.R. 2.158>	εἷλε παρὰ κρητῆρι καὶ αἰθομένοις ἱεροῖσιν.
<A.R. 2.159>	ξανθὰ δ' ἐρεψάμενοι δάφνῃ καθύπερθε μέτωπα
<A.R. 2.160>	ἀγχιάλῳ, τῇ, ἀκτῇ ἔπι, πρυμνήσι' ἀνῆπτο,
<A.R. 2.161>	̓Ορφείῃ φόρμιγγι συνοίμιον ὕμνον ἄειδον
<A.R. 2.162>	ἐμμελέως: περὶ δέ σφιν ἰαίνετο νήνεμος ἀκτὴ
<A.R. 2.163>	μελπομένοις: κλεῖον δὲ Θεραπναῖον Διὸς υἷα.
<A.R. 2.164>	̓͂Ημος δ' ἠέλιος δροσερὰς ἐπέλαμψε κολώνας
<A.R. 2.165>	ἐκ περάτων ἀνιών, ἤγειρε δὲ μηλοβοτῆρας,
<A.R. 2.166>	δὴ τότε λυσάμενοι νεάτης ἐκ πείσματα δάφνης,
<A.R. 2.167>	ληίδα τ' εἰσβήσαντες ὅσην χρεὼ ἦεν ἄγεσθαι,
<A.R. 2.168>	πνοιῇ δινήεντ' ἀνὰ Βόσπορον ἰθύνοντο.
<A.R. 2.169>	ἔνθα μὲν ἠλιβάτῳ ἐναλίγκιον οὔρεϊ κῦμα
<A.R. 2.170>	ἀμφέρεται προπάροιθεν ἐπαΐσσοντι ἐοικός,
<A.R. 2.171>	αἰὲν ὑπὲρ νεφέων ἠερμένον: οὐδέ κε φαίης
<A.R. 2.172>	φεύξεσθαι κακὸν οἶτον, ἐπεὶ μάλα μεσσόθι νηὸς
<A.R. 2.173>	λάβρον ἐπικρέμαται, καθάπερ νέφος. ἀλλὰ τόγ' ἔμπης
<A.R. 2.174>	στόρνυται, εἴ κ' ἐσθλοῖο κυβερνητῆρος ἐπαύρῃ.
<A.R. 2.175>	τῶ καὶ Τίφυος οἵδε δαημοσύνῃσι νέοντο,
<A.R. 2.176>	ἀσκηθεῖς μέν, ἀτὰρ πεφοβημένοι. ἤματι δ' ἄλλῳ
<A.R. 2.177>	ἀντιπέρην γαίῃ Βιθυνίδι πείσματ' ἀνῆψαν.
<A.R. 2.178>	̓́Ενθα δ' ἐπάκτιον οἶκον ̓Αγηνορίδης ἔχε Φινεύς,
<A.R. 2.179>	ὃς περὶ δὴ πάντων ὀλοώτατα πήματ' ἀνέτλη
<A.R. 2.180>	εἵνεκα μαντοσύνης, τήν οἱ πάρος ἐγγυάλιξεν
<A.R. 2.181>	Λητοΐδης: οὐδ' ὅσσον ὀπίζετο καὶ Διὸς αὐτοῦ
<A.R. 2.182>	χρείων ἀτρεκέως ἱερὸν νόον ἀνθρώποισιν.
<A.R. 2.183>	τῶ καί οἱ γῆρας μὲν ἐπὶ δηναιὸν ἴαλλεν,
<A.R. 2.184>	ἐκ δ' ἕλετ' ὀφθαλμῶν γλυκερὸν φάος: οὐδὲ γάνυσθαι
<A.R. 2.185>	εἴα ἀπειρεσίοισιν ὀνείασιν, ὅσσα οἱ αἰεὶ
<A.R. 2.186>	θέσφατα πευθόμενοι περιναιέται οἴκαδ' ἄγειρον.
<A.R. 2.187>	ἀλλὰ διὰ νεφέων ἄφνω πέλας ἀίσσουσαι
<A.R. 2.188>	̔́Αρπυιαι στόματος χειρῶν τ' ἀπὸ γαμφηλῇσιν
<A.R. 2.189>	συνεχέως ἥρπαζον. ἐλείπετο δ' ἄλλοτε φορβῆς
<A.R. 2.190>	οὐδ' ὅσον, ἄλλοτε τυτθόν, ἵνα ζώων ἀκάχοιτο.
<A.R. 2.191>	καὶ δ' ἐπὶ μυδαλέην ὀδμὴν χέον: οὐδέ τις ἔτλη
<A.R. 2.192>	μὴ καὶ λευκανίηνδε φορεύμενος, ἀλλ' ἀποτηλοῦ
<A.R. 2.193>	ἑστηώς: τοῖόν οἱ ἀπέπνεε λείψανα δαιτός.
<A.R. 2.194>	αὐτίκα δ' εἰσαΐων ἐνοπὴν καὶ δοῦπον ὁμίλου
<A.R. 2.195>	τούσδ' αὐτοὺς παριόντας ἐπήισεν, ὧν οἱ ἰόντων
<A.R. 2.196>	θέσφατον ἐκ Διὸς ἦεν ἑῆς ἀπόνασθαι ἐδωδῆς.
<A.R. 2.197>	ὀρθωθεὶς δ' εὐνῆθεν, ἀκήριον ἠύτ' ὄνειρον,
<A.R. 2.198>	βάκτρῳ σκηπτόμενος ῥικνοῖς ποσὶν ᾖε θύραζε,
<A.R. 2.199>	τοίχους ἀμφαφόων: τρέμε δ' ἅψεα νισσομένοιο
<A.R. 2.200>	ἀδρανίῃ γήραι τε: πίνῳ δέ οἱ αὐσταλέος χρὼς
<A.R. 2.201>	ἐσκλήκει, ῥινοὶ δὲ σὺν ὀστέα μοῦνον ἔεργον.
<A.R. 2.202>	ἐκ δ' ἐλθὼν μεγάροιο καθέζετο γοῦνα βαρυνθεὶς
<A.R. 2.203>	οὐδοῦ ἐπ' αὐλείοιο: κάρος δέ μιν ἀμφεκάλυψεν
<A.R. 2.204>	πορφύρεος, γαῖαν δὲ πέριξ ἐδόκησε φέρεσθαι
<A.R. 2.205>	νειόθεν, ἀβληχρῷ δ' ἐπὶ κώματι κέκλιτ' ἄναυδος.
<A.R. 2.206>	οἱ δέ μιν ὡς εἴδοντο, περισταδὸν ἠγερέθοντο
<A.R. 2.207>	καὶ τάφον. αὐτὰρ ὁ τοῖσι μάλα μόλις ἐξ ὑπάτοιο
<A.R. 2.208>	στήθεος ἀμπνεύσας μετεφώνεε μαντοσύνῃσιν:
<A.R. 2.209>	"Κλῦτε, Πανελλήνων προφερέστατοι, εἰ ἐτεὸν δὴ
<A.R. 2.210>	οἵδ' ὑμεῖς, οὓς δή κρυερῇ βασιλῆος ἐφετμῇ
<A.R. 2.211>	̔Αργῴης ἐπὶ νηὸς ἄγει μετὰ κῶας ̓Ιήσων.
<A.R. 2.212>	ὑμεῖς ἀτρεκέως. ἔτι μοι νόος οἶδεν ἕκαστα
<A.R. 2.213>	ᾗσι θεοπροπίῃσι. χάριν νύ τοι, ὦ ἄνα Λητοῦς
<A.R. 2.214>	υἱέ, καὶ ἀργαλέοισιν ἀνάπτομαι ἐν καμάτοισιν.
<A.R. 2.215>	̔Ικεσίου πρὸς Ζηνός, ὅτις ῥίγιστος ἀλιτροῖς
<A.R. 2.216>	ἀνδράσι, Φοίβου τ' ἀμφὶ καὶ αὐτῆς εἵνεκεν ̔́Ηρης
<A.R. 2.217>	λίσσομαι, ᾗ περίαλλα θεῶν μέμβλεσθε κιόντες,
<A.R. 2.218>	χραίσμετέ μοι, ῥύσασθε δυσάμμορον ἀνέρα λύμης,
<A.R. 2.219>	μηδέ μ' ἀκηδείῃσιν ἀφορμήθητε λιπόντες
<A.R. 2.220>	αὔτως. οὐ γὰρ μοῦνον ἐπ' ὀφθαλμοῖσιν ̓Ερινὺς
<A.R. 2.221>	λὰξ ἐπέβη, καὶ γῆρας ἀμήρυτον ἐς τέλος ἕλκω:
<A.R. 2.222>	πρὸς δ' ἔτι πικρότατον κρέμαται κακὸν ἄλλο κακοῖσιν.
<A.R. 2.223>	̔́Αρπυιαι στόματός μοι ἀφαρπάζουσιν ἐδωδὴν
<A.R. 2.224>	ἔκποθεν ἀφράστοιο καταΐσσουσαι ὄλεθροι.
<A.R. 2.225>	ἴσχω δ' οὔτινα μῆτιν ἐπίρροθον. ἀλλά κε ῥεῖα
<A.R. 2.226>	αὐτὸς ἑὸν λελάθοιμι νόον δόρποιο μεμηλώς,
<A.R. 2.227>	ἢ κείνας: ὧδ' αἶψα διηέριαι ποτέονται.
<A.R. 2.228>	τυτθὸν δ' ἢν ἄρα δήποτ' ἐδητύος ἄμμι λίπωσιν,
<A.R. 2.229>	πνεῖ τόδε μυδαλέον τε καὶ οὐ τλητὸν μένος ὀδμῆς:
<A.R. 2.230>	οὔ κέ τις οὐδὲ μίνυνθα βροτῶν ἄνσχοιτο πελάσσας,
<A.R. 2.231>	οὐδ' εἴ οἱ ἀδάμαντος ἐληλάμενον κέαρ εἴη.
<A.R. 2.232>	ἀλλά με πικρὴ δῆτα καὶ ἄατος ἴσχει ἀνάγκη
<A.R. 2.233>	μίμνειν καὶ μίμνοντα κακῇ ἐνὶ γαστέρι θέσθαι.
<A.R. 2.234>	τὰς μὲν θέσφατόν ἐστιν ἐρητῦσαι Βορέαο
<A.R. 2.235>	υἱέας. οὐδ' ὀθνεῖοι ἀλαλκήσουσιν ἐόντες,
<A.R. 2.236>	εἰ δὴ ἐγὼν ὁ πρίν ποτ' ἐπικλυτὸς ἀνδράσι Φινεὺς
<A.R. 2.237>	ὄλβῳ μαντοσύνῃ τε, πατὴρ δέ με γείνατ' ̓Αγήνωρ:
<A.R. 2.238>	τῶν δὲ κασιγνήτην, ὅτ' ἐνὶ Θρῄκεσσιν ἄνασσον,
<A.R. 2.239>	Κλειοπάτρην ἕδνοισιν ἐμὸν δόμον ἦγον ἄκοιτιν."
<A.R. 2.240>	̓́Ισκεν ̓Αγηνορίδης: ἀδινὸν δ' ἕλε κῆδος ἕκαστον
<A.R. 2.241>	ἡρώων, πέρι δ' αὖτε δύω υἷας Βορέαο.
<A.R. 2.242>	δάκρυ δ' ὀμορξαμένω σχεδὸν ἤλυθον, ὧδέ τ' ἔειπεν
<A.R. 2.243>	Ζήτης, ἀσχαλόωντος ἑλὼν χερὶ χεῖρα γέροντος:
<A.R. 2.244>	"͂̓Α δείλ', οὔτινά φημι σέθεν σμυγερώτερον ἄλλον
<A.R. 2.245>	ἔμμεναι ἀνθρώπων. τί νύ τοι τόσα κήδε' ἀνῆπται;
<A.R. 2.246>	ἦ ῥα θεοὺς ὀλοῇσι παρήλιτες ἀφραδίῃσιν
<A.R. 2.247>	μαντοσύνας δεδαώς; τῶ τοι μέγα μηνιόωσιν;
<A.R. 2.248>	ἄμμι γε μὴν νόος ἔνδον ἀτύζεται ἱεμένοισιν
<A.R. 2.249>	χραισμεῖν, εἰ δὴ πρόχνυ γέρας τόδε πάρθετο δαίμων
<A.R. 2.250>	νῶιν. ἀρίζηλοι γὰρ ἐπιχθονίοισιν ἐνιπαὶ
<A.R. 2.251>	ἀθανάτων. οὐδ' ἂν πρὶν ἐρητύσαιμεν ἰούσας
<A.R. 2.252>	̔Αρπυίας, μάλα περ λελιημένοι, ἔστ' ἂν ὀμόσσῃς,
<A.R. 2.253>	μὴ μὲν τοῖό γ' ἕκητι θεοῖς ἀπὸ θυμοῦ ἔσεσθαι."
<A.R. 2.254>	̔͂Ως φάτο: τοῦ δ' ἰθὺς κενεὰς ὁ γεραιὸς ἀνέσχεν
<A.R. 2.255>	γλήνας ἀμπετάσας, καὶ ἀμείψατο τοῖσδ' ἐπέεσσιν:
<A.R. 2.256>	"Σίγα: μή μοι ταῦτα νόῳ ἔνι βάλλεο, τέκνον.
<A.R. 2.257>	ἴστω Λητοῦς υἱός, ὅ με πρόφρων ἐδίδαξεν
<A.R. 2.258>	μαντοσύνας: ἴστω δὲ δυσώνυμος, ἥ μ' ἔλαχεν, κὴρ
<A.R. 2.259>	καὶ τόδ' ἐπ' ὀφθαλμῶν ἀλαὸν νέφος, οἵ θ' ὑπένερθεν
<A.R. 2.260>	δαίμονες, οἳ μηδ' ὧδε θανόντι περ εὐμενέοιεν,
<A.R. 2.261>	ὡς οὔ τις θεόθεν χόλος ἔσσεται εἵνεκ' ἀρωγῆς."
<A.R. 2.262>	Τὼ μὲν ἔπειθ' ὅρκοισιν ἀλαλκέμεναι μενέαινον.
<A.R. 2.263>	αἶψα δὲ κουρότεροι πεπονήατο δαῖτα γέροντι,
<A.R. 2.264>	λοίσθιον ̔Αρπυίῃσιν ἑλώριον: ἐγγύθι δ' ἄμφω
<A.R. 2.265>	στῆσαν, ἵνα ξιφέεσσιν ἐπεσσυμένας ἐλάσειαν.
<A.R. 2.266>	καὶ δὴ τὰ πρώτισθ' ὁ γέρων ἔψαυεν ἐδωδῆς:
<A.R. 2.267>	αἱ δ' ἄφαρ ἠύτ' ἄελλαι ἀδευκέες, ἢ στεροπαὶ ὥς,
<A.R. 2.268>	ἀπρόφατοι νεφέων ἐξάλμεναι ἐσσεύοντο
<A.R. 2.269>	κλαγγῇ μαιμώωσαι ἐδητύος: οἱ δ' ἐσιδόντες
<A.R. 2.270>	ἥρωες μεσσηγὺς ἀνίαχον: αἱ δ' ἅμ' ἀυτῇ
<A.R. 2.271>	πάντα καταβρόξασαι ὑπὲρ πόντοιο φέροντο
<A.R. 2.272>	τῆλε παρέξ: ὀδμὴ δὲ δυσάσχετος αὖθι λέλειπτο.
<A.R. 2.273>	τάων δ' αὖ κατόπισθε δύω υἷες Βορέαο
<A.R. 2.274>	φάσγαν' ἐπισχόμενοι ὀπίσω θέον. ἐν γὰρ ἕηκεν
<A.R. 2.275>	Ζεὺς μένος ἀκάματόν σφιν: ἀτὰρ Διὸς οὔ κεν ἑπέσθην
<A.R. 2.276>	νόσφιν, ἐπεὶ ζεφύροιο παραΐσσεσκον ἀέλλας
<A.R. 2.277>	αἰέν. ὅτ' ἐς Φινῆα καὶ ἐκ Φινῆος ἴοιεν.
<A.R. 2.278>	ὡς δ' ὅτ' ἐνὶ κνημοῖσι κύνες δεδαημένοι ἄγρη;
<A.R. 2.279>	ἢ αἶγας κεραοὺς ἠὲ πρόκας ἰχνεύοντες
<A.R. 2.280>	θείωσιν, τυτθὸν δὲ τιταινόμενοι μετόπισθεν
<A.R. 2.281>	ἄκρῃς ἐν γενύεσσι μάτην ἀράβησαν ὀδόντας:
<A.R. 2.282>	ὧς Ζήτης Κάλαΐς τε μάλα σχεδὸν ἀίσσοντες
<A.R. 2.283>	τάων ἀκροτάτῃσιν ἐπέχραον ἤλιθα χερσίν.
<A.R. 2.284>	καί νύ κε δή σφ' ἀέκητι θεῶν διεδηλήσαντο
<A.R. 2.285>	πολλὸν ἑκὰς νήσοισιν ἔπι Πλωτῇσι κιχόντες,
<A.R. 2.286>	εἰ μὴ ἄρ' ὠκέα ͂̓Ιρις ἴδεν, κατὰ δ' αἰθέρος ἆλτο
<A.R. 2.287>	οὐρανόθεν, καὶ τοῖα παραιφαμένη κατέρυκεν:
<A.R. 2.288>	"Οὐ θέμις, ὦ υἱεῖς Βορέω, ξιφέεσσιν ἐλάσσαι
<A.R. 2.289>	̔Αρπυίας, μεγάλοιο Διὸς κύνας: ὅρκια δ' αὐτὴ
<A.R. 2.290>	δώσω ἐγών, ὡς οὔ οἱ ἔτι χρίμψουσιν ἰοῦσαι."
<A.R. 2.291>	̔͂Ως φαμένη λοιβὴν Στυγὸς ὤμοσεν, ἥ τε θεοῖσιν
<A.R. 2.292>	ῥιγίστη πάντεσσιν ὀπιδνοτάτη τε τέτυκται,
<A.R. 2.293>	μὴ μὲν ̓Αγηνορίδαο δόμοις ἔτι τάσδε πελάσσαι
<A.R. 2.294>	εἰσαῦτις Φινῆος, ἐπεὶ καὶ μόρσιμον ἦεν.
<A.R. 2.295>	οἱ δ' ὅρκῳ εἴξαντες ὑπέστρεφον ἂψ ἐπὶ νῆα
<A.R. 2.296>	σώεσθαι. Στροφάδας δὲ μετακλείους' ἄνθρωποι
<A.R. 2.297>	νήσους τοῖό γ' ἕκητι, πάρος Πλωτὰς καλέοντες.
<A.R. 2.298>	̓́Αρπυιαί τ' ͂̓Ιρίς τε διέτμαγεν. αἱ μὲν ἔδυσαν
<A.R. 2.299>	κευθμῶνα Κρήτης Μινωίδος: ἡ δ' ἀνόρουσεν
<A.R. 2.300>	Οὔλυμπόνδε, θοῇσι μεταχρονίη πτερύγεσσιν.
<A.R. 2.301>	Τόφρα δ' ἀριστῆες πινόεν περὶ δέρμα γέροντος
<A.R. 2.302>	πάντῃ φοιβήσαντες ἐπικριδὸν ἱρεύσαντο
<A.R. 2.303>	μῆλα, τά τ' ἐξ ̓Αμύκοιο λεηλασίης ἐκόμισσαν.
<A.R. 2.304>	αὐτὰρ ἐπεὶ μέγα δόρπον ἐνὶ μεγάροισιν ἔθεντο,
<A.R. 2.305>	δαίνυνθ' ἑζόμενοι: σὺν δέ σφισι δαίνυτο Φινεὺς
<A.R. 2.306>	ἁρπαλέως, οἷόν τ' ἐν ὀνείρασι θυμὸν ἰαίνων.
<A.R. 2.307>	ἔνθα δ', ἐπεὶ δόρποιο κορέσσαντ' ἠδὲ ποτῆτος,
<A.R. 2.308>	παννύχιοι Βορέω μένον υἱέας ἐγρήσσοντες.
<A.R. 2.309>	αὐτὸς δ' ἐν μέσσοισι παρ' ἐσχάρῃ ἧστο γεραιὸς
<A.R. 2.310>	πείρατα ναυτιλίης ἐνέπων ἄνυσίν τε κελεύθου:
<A.R. 2.311>	"Κλῦτέ νυν. οὐ μὲν πάντα πέλει θέμις ὔμμι δαῆναι
<A.R. 2.312>	ἀτρεκές: ὅσσα δ' ὄρωρε θεοῖς φίλον, οὐκ ἐπικεύσω.
<A.R. 2.313>	ἀασάμην καὶ πρόσθε Διὸς νόον ἀφραδίῃσιν
<A.R. 2.314>	χρείων ἑξείης τε καὶ ἐς τέλος. ὧδε γὰρ αὐτὸς
<A.R. 2.315>	βούλεται ἀνθρώποις ἐπιδευέα θέσφατα φαίνειν
<A.R. 2.316>	μαντοσύνης, ἵνα καί τι θεῶν χατέωσι νόοιο.
<A.R. 2.317>	Πέτρας μὲν πάμπρωτον, ἀφορμηθέντες ἐμεῖο,
<A.R. 2.318>	Κυανέας ὄψεσθε δύω ἁλὸς ἐν ξυνοχῇσιν,
<A.R. 2.319>	τάων οὔτινά φημι διαμπερὲς ἐξαλέασθαι.
<A.R. 2.320>	οὐ γάρ τε ῥίζῃσιν ἐρήρεινται νεάτῃσιν,
<A.R. 2.321>	ἀλλὰ θαμὰ ξυνίασιν ἐναντίαι ἀλλήλῃσιν
<A.R. 2.322>	εἰς ἕν, ὕπερθε δὲ πολλὸν ἁλὸς κορθύεται ὕδωρ
<A.R. 2.323>	βρασσόμενον: στρηνὲς δὲ περὶ στυφελῇ βρέμει ἀκτῇ.
<A.R. 2.324>	τῶ νῦν ἡμετέρῃσι παραιφασίῃσι πίθεσθε,
<A.R. 2.325>	εἰ ἐτεὸν πυκινῷ τε νόῳ μακάρων τ' ἀλέγοντες
<A.R. 2.326>	πείρετε: μηδ' αὔτως αὐτάγρετον οἶτον ὄλησθε
<A.R. 2.327>	ἀφραδέως, ἢ θύνετ' ἐπισπόμενοι νεότητι.
<A.R. 2.328>	οἰωνῷ δή πρόσθε πελειάδι πειρήσασθαι
<A.R. 2.329>	νηὸς ἄπο προμεθέντες ἐφιέμεν. ἢν δὲ δι' αὐτῶν
<A.R. 2.330>	πετράων πόντονδε σόη πτερύγεσσι δίηται,
<A.R. 2.331>	μηκέτι δὴν μηδ' αὐτοὶ ἐρητύεσθε κελεύθου,
<A.R. 2.332>	ἀλλ' εὖ καρτύναντες ἑαῖς ἐνὶ χερσὶν ἐρετμὰ
<A.R. 2.333>	τέμνεθ' ἁλὸς στεινωπόν: ἐπεὶ φάος οὔ νύ τι τόσσον
<A.R. 2.334>	ἔσσετ' ἐν εὐχωλῇσιν, ὅσον τ' ἐνὶ κάρτεϊ χειρῶν.
<A.R. 2.335>	τῶ καὶ τἆλλα μεθέντες ὀνήιστον πονέεσθαι
<A.R. 2.336>	θαρσαλέως: πρὶν δ' οὔτι θεοὺς λίσσεσθαι ἐρύκω.
<A.R. 2.337>	εἰ δέ κεν ἀντικρὺ πταμένη μεσσηγὺς ὄληται,
<A.R. 2.338>	ἄψορροι στέλλεσθαι ἐπεὶ πολὺ βέλτερον εἶξαι
<A.R. 2.339>	ἀθανάτοις. οὐ γάρ κε κακὸν μόρον ἐξαλέαισθε
<A.R. 2.340>	πετράων, οὐδ' εἴ κε σιδηρείη πέλοι ̓Λργώ.
<A.R. 2.341>	ὦ μέλεοι, μὴ τλῆτε παρὲξ ἐμὰ θέσφατα βῆναι,
<A.R. 2.342>	εἰ καί με τρὶς τόσσον ὀίεσθ' Οὐρανίδῃσιν,
<A.R. 2.343>	ὅσσον ἀνάρσιός εἰμι, καὶ εἰ πλεῖον στυγέεσθαι:
<A.R. 2.344>	μὴ τλῆτ' οἰωνοῖο πάρεξ ἔτι νηὶ περῆσαι.
<A.R. 2.345>	καὶ τὰ μὲν ὥς κε πέλῃ, τὼς ἔσσεται. ἢν δὲ φύγητε
<A.R. 2.346>	σύνδρομα πετράων ἀσκηθέες ἔνδοθι Πόντου,
<A.R. 2.347>	αὐτίκα Βιθυνῶν ἐπὶ δεξιὰ γαῖαν ἔχοντες
<A.R. 2.348>	πλώετε ῥηγμῖνας πεφυλαγμένοι, εἰσόκεν αὖτε
<A.R. 2.349>	̔Ρήβαν ὠκυρόην ποταμὸν ἄκρην τε Μέλαιναν
<A.R. 2.350>	γνάμψαντες νήσου Θυνηίδος ὅρμον ἵκησθε.
<A.R. 2.351>	κεῖθεν δ' οὐ μάλα πουλὺ διὲξ ἁλὸς ἀντιπέραιαν
<A.R. 2.352>	γῆν Μαριανδυνῶν ἐπικέλσετε νοστήσαντες.
<A.R. 2.353>	ἔνθα μὲν εἰς ̓Αίδαο καταιβάτις ἐστὶ κέλευθος,
<A.R. 2.354>	ἄκρη τε προβλὴς ̓Αχερουσιὰς ὑψόθι τείνει,
<A.R. 2.355>	δινήεις τ' ̓Αχέρων αὐτὴν διὰ νειόθι τέμνων
<A.R. 2.356>	ἄκρην ἐκ μεγάλης προχοὰς ἵησι φάραγγος.
<A.R. 2.357>	ἀγχίμολον δ' ἐπὶ τῇ πολέας παρανεῖσθε κολωνοὺς
<A.R. 2.358>	Παφλαγόνων, τοῖσίν τ' ̓Ενετήιος ἐμβασίλευσεν
<A.R. 2.359>	πρῶτα Πέλοψ, τοῦ καί περ ἀφ' αἵματος εὐχετόωνται.
<A.R. 2.360>	ἔστι δέ τις ἄκρη ̔Ελίκης κατεναντίον ̓́Αρκτου,
<A.R. 2.361>	πάντοθεν ἠλίβατος, καί μιν καλέουσι Κάραμβιν,
<A.R. 2.362>	τῆς καὶ ὑπὲρ βορέαο περισχίζονται ἄελλαι:
<A.R. 2.363>	ὧδε μάλ' ἂμ πέλαγος τετραμμένη αἰθέρι κύρει.
<A.R. 2.364>	τήνδε περιγνάμψαντι πολὺς παρακέκλιται: ἤδη
<A.R. 2.365>	Αἰγιαλός: πολέος δ' ἐπὶ πείρασιν Αἰγιαλοῖο
<A.R. 2.366>	ἀκτῇ ἐπὶ προβλῆτι ῥοαὶ ̔́Αλυος ποταμοῖο
<A.R. 2.367>	δεινὸν ἐρεύγονται: μετὰ τὸν δ' ἀγχίροος ͂̓Ιρις
<A.R. 2.368>	μειότερος λευκῇσιν ἑλίσσεται εἰς ἅλα δίναις.
<A.R. 2.369>	κεῖθεν δὲ προτέρωσε μέγας καὶ ὑπείροχος ἀγκὼν
<A.R. 2.370>	ἐξανέχει γαίης: ἐπὶ δὲ στόμα Θερμώδοντος
<A.R. 2.371>	κόλπῳ ἐν εὐδιόωντι Θεμισκύρειον ὑπ' ἄκρην
<A.R. 2.372>	μύρεται, εὐρείης διαειμένος ἠπείροιο.
<A.R. 2.373>	ἔνθα δὲ Δοίαντος πεδίον, σχεδόθεν δὲ πόληες
<A.R. 2.374>	τρισσαὶ ̓Αμαζονίδων, μετά τε σμυγερώτατοι ἀνδρῶν
<A.R. 2.375>	τρηχεῖαν Χάλυβες καὶ ἀτειρέα γαῖαν ἔχουσιν,
<A.R. 2.376>	ἐργατίναι: τοὶ δ' ἀμφὶ σιδήρεα ἔργα μέλονται.
<A.R. 2.377>	ἄγχι δὲ vαιετάουσι πολύρρηνες Τιβαρηνοὶ
<A.R. 2.378>	Ζηνὸς ̓Ευξείνοιο Γενηταίην ὑπὲρ ἄκρην.
<A.R. 2.379>	τῇ δ' ἐπὶ Μοσσύνοικοι ὁμούριοι ὑλήεσσαν
<A.R. 2.380>	ἑξείης ἤπειρον, ὑπωρείας τε νέμονται,
<A.R. 2.381>	δουρατέοις πύργοισιν ἐν οἰκία τεκτήναντες
<A.R. 2.382>	[κάλινα καὶ πύργους εὐπηγέας, οὓς καλέουσιν
<A.R. 2.383>	μόσσυνας: καὶ δ' αὐτοὶ ἐπώνυμοι ἔνθεν ἔασιν.]
<A.R. 2.382>	τοὺς παραμειβόμενοι λισσῇ ἐπικέλσετε νήσῳ,
<A.R. 2.383>	μήτι παντοίῃ μέγ' ἀναιδέας ἐξελάσαντες
<A.R. 2.384>	οἰωνούς, οἳ δῆθεν ἀπειρέσιοι ἐφέπουσιν
<A.R. 2.385>	νῆσον ἐρημαίην. τῇ μέν τ' ἐνὶ νηὸν ̓́Αρηος
<A.R. 2.386>	λαΐνεον ποίησαν ̓Αμαζονίδων βασίλειαι
<A.R. 2.387>	̓Οτρηρή τε καὶ ̓Αντιόπη, ὁπότε στρατόωντο.
<A.R. 2.388>	ἔνθα γὰρ ὔμμιν ὄνειαρ ἀδευκέος ἐξ ἁλὸς εἶσιν
<A.R. 2.389>	ἄρρητον: τῶ καί τε φίλα φρονέων ἀγορεύω
<A.R. 2.390>	ἰσχέμεν. ἀλλὰ τίη με πάλιν χρειὼ ἀλιτέσθαι
<A.R. 2.391>	μαντοσύνῃ τὰ ἕκαστα διηνεκὲς ἐξενέποντα;
<A.R. 2.392>	νήσου δὲ προτέρωσε καὶ ἠπείροιο περαίης
<A.R. 2.393>	φέρβονται Φίλυρες: Φιλύρων δ' ἐφύπερθεν ἔασιν
<A.R. 2.394>	Μάκρωνες: μετὰ δ' αὖ περιώσια φῦλα Βεχείρων.
<A.R. 2.395>	ἑξείης δὲ Σάπειρες ἐπὶ σφίσι ναιετάουσιν:
<A.R. 2.396>	Βύζηρες δ' ἐπὶ τοῖσιν ὁμώλακες, ὧν ὕπερ ἤδη
<A.R. 2.397>	αὐτοὶ Κόλχοι ἔχονται ἀρήιοι. ἀλλ' ἐνὶ νηὶ
<A.R. 2.398>	πείρεθ', ἕως μυχάτῃ κεν ἐνιχρίμψητε θαλάσσῃ.
<A.R. 2.399>	ἔνθα δ' ἐπ' ἠπείροιο Κυταιίδος, ἠδ' ̓Αμαραντῶν
<A.R. 2.400>	τηλόθεν ἐξ ὀρέων πεδίοιό τε Κιρκαίοιο
<A.R. 2.401>	Φᾶσις δινήεις εὐρὺν ῥόον εἰς ἅλα βάλλει.
<A.R. 2.402>	κείνου νῆ' ἐλάοντες ἐπὶ προχοὰς ποταμοῖο
<A.R. 2.403>	πύργους εἰσόψεσθε Κυταιέος Αἰήταο,
<A.R. 2.404>	ἄλσος τε σκιόειν ̓́Αρεος, τόθι κῶας ἐπ' ἄκρης
<A.R. 2.405>	πεπτάμενον φηγοῖο δράκων, τέρας αἰνὸν ἰδέσθαι,
<A.R. 2.406>	ἀμφὶς ὀπιπεύει δεδοκημένος: οὐδέ οἱ ἦμαρ,
<A.R. 2.407>	οὐ κνέφας ἥδυμος ὕπνος ἀναιδέα δάμναται ὄσσε."
<A.R. 2.408>	̔͂Ως ἄρ' ἔφη: τοὺς δ' εἶθαρ ἕλεν δέος εἰσαΐοντας.
<A.R. 2.409>	δὴν δ' ἔσαν ἀμφασίῃ βεβολημένοι: ὀψὲ δ' ἔειπεν
<A.R. 2.410>	ἥρως Αἴσονος υἱὸς ἀμηχανέων κακότητι:
<A.R. 2.411>	"̓͂Ω γέρον, ἤδη μέν τε διίκεο πείρατ' ἀέθλων
<A.R. 2.412>	ναυτιλίης καὶ τέκμαρ, ὅτῳ στυγερὰς διὰ πέτρας
<A.R. 2.413>	πειθόμενοι Πόντονδε περήσομεν: εἰ δέ κεν αὖτις
<A.R. 2.414>	τάσδ' ἡμῖν προφυγοῦσιν ἐς ̔Ελλάδα νόστος ὀπίσσω
<A.R. 2.415>	ἔσσεται, ἀσπαστῶς κε παρὰ σέο καὶ τὸ δαείην.
<A.R. 2.416>	πῶς ἔρδω, πῶς αὖτε τόσην ἁλὸς εἶμι κέλευθον,
<A.R. 2.417>	νῆις ἐὼν ἑτάροις ἅμα νήισιν; Αἶα δὲ Κολχὶς
<A.R. 2.418>	Πόντου καὶ γαίης ἐπικέκλιται ἐσχατιῇσιν."
<A.R. 2.419>	̔͂Ως φάτο: τὸν δ' ὁ γεραιὸς ἀμειβόμενος προσέειπεν:
<A.R. 2.420>	"̓͂Ω τέκος, εὖτ' ἂν πρῶτα φύγῃς ὀλοὰς διὰ πέτρας,
<A.R. 2.421>	θάρσει: ἐπεὶ δαίμων ἕτερον πλόον ἡγεμονεύσει
<A.R. 2.422>	ἐξ Αἴης: μετὰ δ' Αἶαν ἅλις πομπῆες ἔσονται.
<A.R. 2.423>	ἀλλά, φίλοι, φράζεσθε θεᾶς δολόεσσαν ἀρωγὴν
<A.R. 2.424>	Κύπριδος. ἐκ γὰρ τῆς κλυτὰ πείρατα κεῖται ἀέθλων.
<A.R. 2.425>	καὶ δέ με μηκέτι τῶνδε περαιτέρω ἐξερέεσθε."
<A.R. 2.426>	̔͂Ως φάτ' ̓Αγηνορίδης: ἐπὶ δὲ σχεδὸν υἱέε δοιὼ
<A.R. 2.427>	Θρηικίου Βορέαο κατ' αἰθέρος ἀίξαντε
<A.R. 2.428>	οὐδῷ ἔπι κραιπνοὺς ἔβαλον πόδας: οἱ δ' ἀνόρουσαν
<A.R. 2.429>	ἐξ ἑδέων ἥρωες, ὅπως παρεόντας ἴδοντο.
<A.R. 2.430>	Ζήτης δ' ἱεμένοισιν, ἔτ' ἄσπετον ἐκ καμάτοιο
<A.R. 2.431>	ἆσθμ' ἀναφυσιόων, μετεφώνεεν, ὅσσον ἄπωθεν
<A.R. 2.432>	ἤλασαν, ἠδ' ὡς ͂̓Ιρις ἐρύκακε τάσδε δαΐξαι,
<A.R. 2.433>	ὅρκιά τ' εὐμενέουσα θεὰ πόρεν, αἱ δ' ὑπέδυσαν
<A.R. 2.434>	δείματι Δικταίης περιώσιον ἄντρον ἐρίπνης.
<A.R. 2.435>	γηθόσυνοι δἤπειτα δόμοις ἔνι πάντες ἑταῖροι
<A.R. 2.436>	αὐτός τ' ἀγγελίῃ Φινεὺς πέλεν. ὦκα δὲ τόνγε
<A.R. 2.437>	Αἰσονίδης περιπολλὸν ἐυφρονέων προσέειπεν:
<A.R. 2.438>	"̓͂Η ἄρα δή τις ἔην, Φινεῦ, θεός, ὃς σέθεν ἄτης
<A.R. 2.439>	κήδετο λευγαλέης, καὶ δ' ἡμέας αὖθι πέλασσεν
<A.R. 2.440>	τηλόθεν, ὄφρα τοι υἷες ἀμύνειαν Βορέαο:
<A.R. 2.441>	εἰ δὲ καὶ ὀφθαλμοῖσι φόως πόροι ἦ τ' ἂν ὀίω
<A.R. 2.442>	γηθήσειν, ὅσον εἴπερ ὑπότροπος οἴκαδ' ἱκοίμην."
<A.R. 2.443>	̔͂Ως ἔφατ': αὐτὰρ ὁ τόνγε κατηφήσας προσέειπεν:
<A.R. 2.444>	"Αἰσονίδη, τὸ μὲν οὐ παλινάγρετον, οὐδέ τι μῆχος
<A.R. 2.445>	ἔστ' ὀπίσω: κενεαὶ γὰρ ὑποσμύχονται ὀπωπαί.
<A.R. 2.446>	ἀντὶ δὲ τοῦ θάνατόν μοι ἄφαρ θεὸς ἐγγυαλίξαι,
<A.R. 2.447>	καί τε θανὼν πάσῃσι μετέσσομαι ἀγλαΐῃσιν."
<A.R. 2.448>	̔͂Ως τώγ' ἀλλήλοισι παραβλήδην ἀγόρευον.
<A.R. 2.449>	αὐτίκα δ' οὐ μετὰ δηρὸν ἀμειβομένων ἐφαάνθη
<A.R. 2.450>	̓Ηριγενής: τὸν δ' ἀμφὶ περικτίται ἠγερέθοντο
<A.R. 2.451>	ἀνέρες, οἳ καὶ πρόσθεν ἐπ' ἤματι κεῖσε θάμιζον,
<A.R. 2.452>	αἰὲν ὁμῶς φορέοντες ἑῆς ἀπὸ μοῖραν ἐδωδῆς.
<A.R. 2.453>	τοῖς ὁ γέρων πάντεσσιν, ὅτις καὶ ἀφαυρὸς ἵκοιτο,
<A.R. 2.454>	ἔχραεν ἐνδυκέως, πολέων δ' ἀπὸ πήματ' ἔλυσεν
<A.R. 2.455>	μαντοσύνῃ: τῶ καί μιν ἐποιχόμενοι κομέεσκον.
<A.R. 2.456>	σὺν τοῖσιν δ' ἵκανε Παραίβιος, ὅς ῥά οἱ ἦεν
<A.R. 2.457>	φίλτατος: ἀσπάσιος δὲ: δόμοις ἔνι τούσγ' ἐνόησεν.
<A.R. 2.458>	πρὶν γὰρ δή νύ ποτ' αὐτὸς ἀριστήων στόλον ἀνδρῶν
<A.R. 2.459>	̔Ελλάδος ἐξανιόντα μετὰ πτόλιν Αἰήταο
<A.R. 2.460>	πείσματ' ἀνάψασθαι μυθήσατο Θυνίδι γαίῃ,
<A.R. 2.461>	οἵ τέ οἱ ̔Αρπυίας Διόθεν σχήσουσιν ἰούσας.
<A.R. 2.462>	τοὺς μὲν ἔπειτ' ἐπέεσσιν ἀρεσσάμενος πυκινοῖσιν
<A.R. 2.463>	πέμφ' ὁ γέρων: οἶον δὲ Παραίβιον αὐτόθι μίμνειν
<A.R. 2.464>	κέκλετ' ἀριστήεσσι σὺν ἀνδράσιν: αἶψα δὲ τόνγε
<A.R. 2.465>	σφωιτέρων ὀίων ὅτις ἔξοχος, εἰς ἓ κομίσσαι
<A.R. 2.466>	ἧκεν ἐποτρύνας. τοῦ δ' ἐκ μεγάροιο κιόντος
<A.R. 2.467>	μειλιχίως ἐρέτῃσιν ὁμηγερέεσσι μετηύδα:
<A.R. 2.468>	"̓͂Ω φίλοι, οὐκ ἄρα πάντες ὑπέρβιοι ἄνδρες ἔασιν,
<A.R. 2.469>	οὐδ' εὐεργεσίης ἀμνήμονες. ὡς καὶ ὅδ' ἀνὴρ
<A.R. 2.470>	τοῖος ἐὼν δεῦρ' ἦλθεν, ἑὸν μόρον ὄφρα δαείη.
<A.R. 2.471>	εὖτε γὰρ οὖν ὡς πλεῖστα κάμοι καὶ πλεῖστα μογήσαι,
<A.R. 2.472>	δὴ τότε μιν περιπολλὸν ἐπασσυτέρη βιότοιο
<A.R. 2.473>	χρησμοσύνη τρύχεσκεν: ἐπ' ἤματι δ' ἦμαρ ὀρώρει
<A.R. 2.474>	κύντερον, οὐδέ τις ἦεν ἀνάπνευσις μογέοντι.
<A.R. 2.475>	ἀλλ' ὅγε πατρὸς ἑοῖο κακὴν τίνεσκεν ἀμοιβὴν
<A.R. 2.476>	ἀμπλακίης. ὁ γὰρ οἶος ἐν οὔρεσι δένδρεα τέμνων
<A.R. 2.477>	δή ποθ' ἁμαδρυάδος νύμφης ἀθέριξε λιτάων,
<A.R. 2.478>	ἥ μιν ὀδυρομένη ἀδινῷ μειλίσσετο μύθῳ,
<A.R. 2.479>	μὴ ταμέειν πρέμνον δρυὸς ἥλικος, ᾗ ἔπι πουλὺν
<A.R. 2.480>	αἰῶνα τρίβεσκε διηνεκές: αὐτὰρ ὁ τήνγε
<A.R. 2.481>	ἀφραδέως ἔτμηξεν ἀγηνορίῃ νεότητος.
<A.R. 2.482>	τῷ δ' ἄρα νηκερδῆ νύμφη πόρεν οἶτον ὀπίσσω
<A.R. 2.483>	αὐτῷ καὶ τεκέεσσιν. ἔγωγε μέν, εὖτ' ἀφίκανεν,
<A.R. 2.484>	ἀμπλακίην ἔγνων: βωμὸν δ' ἐκέλευσα καμόντα
<A.R. 2.485>	Θυνιάδος νύμφης, λωφήια ῥέξαι ἐπ' αὐτῷ
<A.R. 2.486>	ἱερά, πατρῴην αἰτεύμενον αἶσαν ἀλύξαι.
<A.R. 2.487>	ἔνθ' ἐπεὶ ἔκφυγε κῆρα θεήλατον, οὔποτ' ἐμεῖο
<A.R. 2.488>	ἐκλάθετ', οὐδ' ἀθέρισσε: μόλις δ' ἀέκοντα θύραζε
<A.R. 2.489>	πέμπω, ἐπεὶ μέμονέν γε παρέμμεναι ἀσχαλόωντι."
<A.R. 2.490>	̔͂Ως φάτ' ̓Αγηνορίδης: ὁ δ' ἐπισχεδὸν αὐτίκα δοιὼ
<A.R. 2.491>	ἤλυθ' ἄγων ποίμνηθεν ὄις. ἀνὰ δ' ἵστατ' ̓Ιήσων,
<A.R. 2.492>	ἂν δὲ Βορήιοι υἷες ἐφημοσύνῃσι γέροντος.
<A.R. 2.493>	ὦκα δὲ κεκλόμενοι μαντήιον ̓Απόλλωνα
<A.R. 2.494>	ῥέζον ἐπ' ἐσχαρόφιν νέον ἤματος ἀνομένοιο.
<A.R. 2.495>	κουρότεροι δ' ἑτάρων μενοεικέα δαῖτ' ἀλέγυνον.
<A.R. 2.496>	ἔνθ' εὖ δαισάμενοι, τοὶ μὲν παρὰ πείσμασι νηός,
<A.R. 2.497>	τοὶ δ' αὐτοῦ κατὰ δώματ' ἀολλέες εὐνάζοντο.
<A.R. 2.498>	ἦρι δ' ἐτήσιαι αὖραι ἐπέχραον, αἵ τ' ἀνὰ πᾶσαν
<A.R. 2.499>	γαῖαν ὁμῶς τοιῇδε Διὸς πνείουσιν ἀρωγῇ.
<A.R. 2.500>	Κυρήνη πέφαταί τις ἕλος πάρα Πηνειοῖο
<A.R. 2.501>	μῆλα νέμειν προτέροισι παρ' ἀνδράσιν: εὔαδε γάρ οἱ
<A.R. 2.502>	παρθενίη καὶ λέκτρον ἀκήρατον. αὐτὰρ ̓Απόλλων
<A.R. 2.503>	τήνγ' ἀνερεψάμενος ποταμῷ ἔπι ποιμαίνουσαν
<A.R. 2.504>	τηλόθεν Αἱμονίης, χθονίῃς παρακάτθετο νύμφαις,
<A.R. 2.505>	αἳ Λιβύην ἐνέμοντο παραὶ Μυρτώσιον αἶπος.
<A.R. 2.506>	ἔνθα δ' ̓Αρισταῖον Φοίβῳ τέκεν, ὃν καλέουσιν
<A.R. 2.507>	̓Αγρέα καὶ Νόμιον πολυλήιοι Αἱμονιῆες.
<A.R. 2.508>	τὴν μὲν γὰρ φιλότητι θεὸς ποιήσατο νύμφην
<A.R. 2.509>	αὐτοῦ μακραίωνα καὶ ἀγρότιν: υἷα δ' ἔνεικεν
<A.R. 2.510>	νηπίαχον Χείρωνος ὑπ' ἄντροισιν κομέεσθαι.
<A.R. 2.511>	τῷ καὶ ἀεξηθέντι θεαὶ γάμον ἐμνήστευσαν
<A.R. 2.512>	Μοῦσαι, ά̓κεστορίην τε θεοπροπίας τ' ἐδίδαξαν:
<A.R. 2.513>	καί μιν ἑῶν μήλων θέσαν ἤρανον, ὅσς' ἐνέμοντο
<A.R. 2.514>	ἂμ πεδίον Φθίης ̓Αθαμάντιον ἀμφί τ' ἐρυμνὴν
<A.R. 2.515>	̓́Οθρυν καὶ ποταμοῦ ἱερὸν ῥόον ̓Απιδανοῖο.
<A.R. 2.516>	ἦμος δ' οὐρανόθεν Μινωίδας ἔφλεγε νήσους
<A.R. 2.517>	Σείριος, οὐδ' ἐπὶ δηρὸν ἔην ἄκος ἐνναέτῃσιν,
<A.R. 2.518>	τῆμος τόνγ' ἐκάλεσσαν ἐφημοσύναις ̔Εκάτοιο
<A.R. 2.519>	λοιμοῦ ἀλεξητῆρα. λίπεν δ' ὅγε πατρὸς ἐφετμῇ
<A.R. 2.520>	Φθίην, ἐν δὲ Κέῳ κατενάσσατο, λαὸν ἀγείρας
<A.R. 2.521>	Παρράσιον, τοίπερ τε Λυκάονός εἰσι γενέθλης,
<A.R. 2.522>	καὶ βωμὸν ποίησε μέγαν Διὸς ̓Ικμαίοιο,
<A.R. 2.523>	ἱερά τ' εὖ ἔρρεξεν ἐν οὔρεσιν ἀστέρι κείνῳ
<A.R. 2.524>	Σειρίῳ αὐτῷ τε Κρονίδῃ Διί. τοῖο δ' ἕκητι
<A.R. 2.525>	γαῖαν ἐπιψύχουσιν ἐτήσιαι ἐκ Διὸς αὖραι
<A.R. 2.526>	ἤματα τεσσαράκοντα: Κέῳ δ' ἔτι νῦν ἱερῆες
<A.R. 2.527>	ἀντολέων προπάροιθε Κυνὸς ῥέζουσι θυηλάς.
<A.R. 2.528>	Καὶ τὰ μὲν ὧς ὑδέονται: ἀριστῆες δὲ καταῦθι
<A.R. 2.529>	μίμνον ἐρυκόμενοι: ξεινήια δ' ἄσπετα Θυνοὶ
<A.R. 2.530>	πᾶν ἦμαρ Φινῆι χαριζόμενοι προΐαλλον.
<A.R. 2.531>	ἐκ δὲ τόθεν μακάρεσσι δυώδεκα δωμήσαντες
<A.R. 2.532>	βωμὸν ἁλὸς ῥηγμῖνι πέρην καὶ ἐφ' ἱερὰ θέντες,
<A.R. 2.533>	νῆα θοὴν εἴσβαινον ἐρεσσέμεν, οὐδὲ πελείης
<A.R. 2.534>	τρήρωνος λήθοντο μετὰ σφίσιν: ἀλλ' ἄρα τήνγε
<A.R. 2.535>	δείματι πεπτηυῖαν ἑῇ φέρε χειρὶ μεμαρπὼς
<A.R. 2.536>	Εὔφημος, γαίης δ' ἀπὸ διπλόα πείσματ' ἔλυσαν.
<A.R. 2.537>	Οὐδ' ἄρ' ̓Αθηναίην προτέρω λάθον ὁρμηθέντες:
<A.R. 2.538>	αὐτίκα δ' ἐσσυμένως νεφέλης ἐπιβᾶσα πόδεσσιν
<A.R. 2.539>	κούφης, ἥ κε φέροι μιν ἄφαρ βριαρήν περ ἐοῦσαν,
<A.R. 2.540>	σεύατ' ἴμεν πόντονδε, φίλα φρονέους' ἐρέτῃσιν.
<A.R. 2.541>	ὡς δ' ὅτε τις πάτρηθεν ἀλώμενος, οἷά τε πολλὰ
<A.R. 2.542>	πλαζόμεθ' ἄνθρωποι τετληότες, οὐδέ τις αἶα
<A.R. 2.543>	τηλουρός, πᾶσαι δὲ κατόψιοί εἰσι κέλευθοι,
<A.R. 2.544>	σφωιτέρους δ' ἐνόησε δόμους, ἄμυδις δὲ κέλευθος
<A.R. 2.545>	ὑγρή τε τραφερή τ' ἰνδάλλεται, ἄλλοτε δ' ἄλλῃ
<A.R. 2.546>	ὀξέα πορφύρων ἐπιμαίεται ὀφθαλμοῖσιν:
<A.R. 2.547>	ὧς ἄρα καρπαλίμως κούρη Διὸς ἀίξασα
<A.R. 2.548>	θῆκεν ἐπ' ἀξείνοιο πόδας Θυνηίδος ἀκτῆς.
<A.R. 2.549>	Οἱ δ' ὅτε δὴ σκολιοῖο πόρου στεινωπὸν ἵκοντο
<A.R. 2.550>	τρηχείῃς σπιλάδεσσιν ἐεργμένον ἀμφοτέρωθεν,
<A.R. 2.551>	δινήεις δ' ὑπένερθεν ἀνακλύζεσκεν ἰοῦσαν
<A.R. 2.552>	νῆα ῥόος, πολλὸν δὲ φόβῳ προτέρωσε νέοντο,
<A.R. 2.553>	ἤδη δέ σφισι δοῦπος ἀρασσομένων πετράων
<A.R. 2.554>	νωλεμὲς οὔατ' ἔβαλλε, βόων δ' ἁλιμυρέες ἀκταί,
<A.R. 2.555>	δὴ τότ' ἔπειθ' ὁ μὲν ὦρτο πελειάδα χειρὶ μεμαρπὼς
<A.R. 2.556>	Εὔφημος πρῴρης ἐπιβήμεναι: οἱ δ' ὑπ' ἀνωγῇ
<A.R. 2.557>	Τίφυος ̔Αγνιάδαο θελήμονα ποιήσαντο
<A.R. 2.558>	εἰρεσίην, ἵν' ἔπειτα διὲκ πέτρας ἐλάσειαν,
<A.R. 2.559>	κάρτεϊ ᾧ πίσυνοι. τὰς δ' αὐτίκα λοίσθιον ἄλλων
<A.R. 2.560>	οἰγομένας ἀγκῶνα περιγνάμψαντες ἴδοντο.
<A.R. 2.561>	σὺν δέ σφιν χύτο θυμός: ὁ δ' ἀίξαι πτερύγεσσιν
<A.R. 2.562>	Εὔφημος προέηκε πελειάδα: τοὶ δ' ἅμα πάντες
<A.R. 2.563>	ἤειραν κεφαλὰς ἐσορώμενοι: ἡ δὲ δι' αὐτῶν
<A.R. 2.564>	ἔπτατο: ταὶ δ' ἄμυδις πάλιν ἀντίαι ἀλλήλῃσιν
<A.R. 2.565>	ἄμφω ὁμοῦ ξυνιοῦσαι ἐπέκτυπον. ὦρτο δὲ πολλὴ
<A.R. 2.566>	ἅλμη ἀναβρασθεῖσα, νέφος ὥς: αὖε δὲ πόντος
<A.R. 2.567>	σμερδαλέον: πάντῃ δὲ περὶ μέγας ἔβρεμεν αἰθήρ.
<A.R. 2.568>	κοῖλαι δὲ σπήλυγγες ὑπὸ σπιλάδας τρηχείας
<A.R. 2.569>	κλυζούσης ἁλὸς ἔνδον ἐβόμβεον: ὑψόθι δ' ὄχθης
<A.R. 2.570>	λευκὴ καχλάζοντος ἀνέπτυε κύματος ἄχνη.
<A.R. 2.571>	νῆα δ' ἔπειτα πέριξ εἴλει ῥόος. ἄκρα δ' ἔκοψαν
<A.R. 2.572>	οὐραῖα πτερὰ ταίγε πελειάδος: ἡ δ' ἀπόρουσεν
<A.R. 2.573>	ἀσκηθής. ἐρέται δὲ μέγ' ἴαχον: ἔβραχε δ' αὐτὸς
<A.R. 2.574>	Τῖφυς ἐρεσσέμεναι κρατερῶς. οἴγοντο γὰρ αὖτις
<A.R. 2.575>	ἄνδιχα. τοὺς δ' ἐλάοντας ἔχεν τρόμος, ὄφρα μιν αὐτὴ
<A.R. 2.576>	πλημμυρὶς παλίνορσος ἀνερχομένη κατένεικεν
<A.R. 2.577>	εἴσω πετράων. τότε δ' αἰνότατον δέος εἷλεν
<A.R. 2.578>	πάντας: ὑπὲρ κεφαλῆς γὰρ ἀμήχανος ἦεν ὄλεθρος.
<A.R. 2.579>	ἤδη δ' ἔνθα καὶ ἔνθα διὰ πλατὺς εἴδετο Πόντος,
<A.R. 2.580>	καί σφισιν ἀπροφάτως ἀνέδυ μέγα κῦμα πάροιθεν
<A.R. 2.581>	κυρτόν, ἀποτμῆγι σκοπιῇ ἴσον: οἱ δ' ἐσιδόντες
<A.R. 2.582>	ἤμυσαν λοξοῖσι καρήασιν. εἴσατο γάρ ῥα
<A.R. 2.583>	νηὸς ὑπὲρ πάσης κατεπάλμενον ἀμφικαλύψειν.
<A.R. 2.584>	ἀλλά μιν ἔφθη Τῖφυς ὑπ' εἰρεσίῃ βαρύθουσαν
<A.R. 2.585>	ἀγχαλάσας: τὸ δὲ πολλὸν ὑπὸ τρόπιν ἐξεκυλίσθη,
<A.R. 2.586>	ἐκ δ' αὐτὴν πρύμνηθεν ἀνείρυσε τηλόθι νῆα
<A.R. 2.587>	πετράων: ὑψοῦ δὲ μεταχρονίη πεφόρητο.
<A.R. 2.588>	Εὔφημος δ' ἀνὰ πάντας ἰὼν βοάασκεν ἑταίρους,
<A.R. 2.589>	ἐμβαλέειν κώπῃσιν ὅσον σθένος: οἱ δ' ἀλαλητῷ
<A.R. 2.590>	κόπτον ὕδωρ. ὅσσον δ' ἂν ὑπείκαθε νηῦς ἐρέτῃσιν,
<A.R. 2.591>	δὶς τόσον ἂψ ἀπόρουσεν: ἐπεγνάμπτοντο δὲ κῶπαι
<A.R. 2.592>	ἠύτε καμπύλα τόξα, βιαζομένων ἡρώων.
<A.R. 2.593>	ἔνθεν δ' αὐτίκ' ἔπειτα κατηρεφὲς ἔσσυτο κῦμα,
<A.R. 2.594>	ἡ δ' ἄφαρ ὥστε κύλινδρος ἐπέτρεχε κύματι λάβρῳ
<A.R. 2.595>	προπροκαταΐγδην κοίλης ἁλός. ἐν δ' ἄρα μέσσαις
<A.R. 2.596>	Πληγάσι δινήεις εἶχεν ῥόος: αἱ δ' ἑκάτερθεν
<A.R. 2.597>	σειόμεναι βρόμεον: πεπέδητο δὲ νήια δοῦρα.
<A.R. 2.598>	καὶ τότ' ̓Αθηναίη στιβαρῆς ἀντέσπασε πέτρης
<A.R. 2.599>	σκαιῇ, δεξιτερῇ δὲ διαμπερὲς ὦσε φέρεσθαι.
<A.R. 2.600>	ἡ δ' ἰκέλη πτερόεντι μετήορος ἔσσυτ' ὀιστῷ.
<A.R. 2.601>	ἔμπης δ' ἀφλάστοιο παρέθρισαν ἄκρα κόρυμβα
<A.R. 2.602>	νωλεμὲς ἐμπλήξασαι ἐναντίαι. αὐτὰρ ̓Αθήνη
<A.R. 2.603>	Οὔλυμπόνδ' ἀνόρουσεν, ὅτ' ἀσκηθεῖς ὑπάλυξαν.
<A.R. 2.604>	πέτραι δ' εἰς ἕνα χῶρον ἐπισχεδὸν ἀλλήλῃσιν
<A.R. 2.605>	νωλεμὲς ἐρρίζωθεν, ὃ δὴ καὶ μόρσιμον ἦεν
<A.R. 2.606>	ἐκ μακάρων, εὖτ' ἄν τις ἰδὼν διὰ νηὶ περήσῃ.
<A.R. 2.607>	οἱ δέ που ὀκρυόεντος ἀνέπνεον ἄρτι φόβοιο
<A.R. 2.608>	ἠέρα παπταίνοντες ὁμοῦ πέλαγός τε θαλάσσης
<A.R. 2.609>	τῆλ' ἀναπεπτάμενον. δὴ γὰρ φάσαν ἐξ ̓Αίδαο
<A.R. 2.610>	σώεσθαι: Τῖφυς δὲ παροίτατος ἤρχετο μύθων:
<A.R. 2.611>	"̓́Ελπομαι αὐτῇ νηὶ τόγ' ἔμπεδον ἐξαλέασθαι
<A.R. 2.612>	ἡμέας: οὐδέ τις ἄλλος ἐπαίτιος, ὅσσον ̓Αθήνη,
<A.R. 2.613>	ἥ οἱ ἐνέπνευσεν θεῖον μένος, εὖτέ μιν ̓́Αργος
<A.R. 2.614>	γόμφοισιν συνάρασσε: θέμις δ' οὐκ ἔστιν ἁλῶναι.
<A.R. 2.615>	Αἰσονίδη, τύνη δὲ τεοῦ βασιλῆος ἐφετμήν,
<A.R. 2.616>	εὖτε διὲκ πέτρας φυγέειν θεὸς ἧμιν ὄπασσεν,
<A.R. 2.617>	μηκέτι δείδιθι τοῖον: ἐπεὶ μετόπισθεν ἀέθλους
<A.R. 2.618>	εὐπαλέας τελέεσθαι ̓Αγηνορίδης φάτο Φινεύς."
<A.R. 2.619>	̓͂Η ῥ' ἅμα, καὶ προτέρωσε παραὶ Βιθυνίδα γαῖαν
<A.R. 2.620>	νῆα διὲκ πέλαγος σεῦεν μέσον. αὐτὰρ ὁ τόνγε
<A.R. 2.621>	μειλιχίοις ἐπέεσσι παραβλήδην προσέειπεν:
<A.R. 2.622>	"Τῖφυ, τίη μοι ταῦτα παρηγορέεις ἀχέοντι;
<A.R. 2.623>	ἤμβροτον ἀασάμην τε κακὴν καὶ ἀμήχανον ἄτην.
<A.R. 2.624>	χρῆν γὰρ ἐφιεμένοιο καταντικρὺ Πελίαο
<A.R. 2.625>	αὐτίκ' ἀνήνασθαι τόνδε στόλον, εἰ καὶ ἔμελλον
<A.R. 2.626>	νηλειῶς μελεϊστὶ κεδαιόμενος θανέεσθαι:
<A.R. 2.627>	νῦν δὲ περισσὸν δεῖμα καὶ ἀτλήτους μελεδῶνας
<A.R. 2.628>	ἄγκειμαι, στυγέων μὲν ἁλὸς κρυόεντα κέλευθα
<A.R. 2.629>	νηὶ διαπλώειν, στυγέων δ', ὅτ' ἐπ' ἠπείροιο
<A.R. 2.630>	βαίνωμεν. πάντῃ γὰρ ἀνάρσιοι ἄνδρες ἔασιν.
<A.R. 2.631>	αἰεὶ δὲ στονόεσσαν ἐπ' ἤματι νύκτα φυλάσσω,
<A.R. 2.632>	ἐξότε τὸ πρώτιστον ἐμὴν χάριν ἠγερέθεσθε,
<A.R. 2.633>	φραζόμενος τὰ ἕκαστα σὺ δ' εὐμαρέως ἀγορεύεις
<A.R. 2.634>	οἶον ἑῆς ψυχῆς ἀλέγων ὕπερ: αὐτὰρ ἔγωγε
<A.R. 2.635>	εἷο μὲν οὐδ' ἠβαιὸν ἀτύζομαι: ἀμφὶ δὲ τοῖο
<A.R. 2.636>	καὶ τοῦ ὁμῶς, καὶ σεῖο, καὶ ἄλλων δείδι' ἑταίρων
<A.R. 2.637>	εἰ μὴ ἐς ̔Ελλάδα γαῖαν ἀπήμονας ὔμμε κομίσσω."
<A.R. 2.638>	̔͂Ως φάτ' ἀριστήων πειρώμενος: οἱ δ' ὁμάδησαν
<A.R. 2.639>	θαρσαλέοις ἐπέεσσιν. ὁ δὲ φρένας ἔνδον ἰάνθη
<A.R. 2.640>	κεκλομένων, καί ῥ' αὖτις ἐπιρρήδην μετέειπεν:
<A.R. 2.641>	"̓͂Ω φίλοι, ὑμετέρῃ ἀρετῇ ἔνι θάρσος ἀέξω.
<A.R. 2.642>	τούνεκα νῦν οὐδ' εἴ κε διὲξ ̓Αίδαο βερέθρων
<A.R. 2.643>	στελλοίμην, ἔτι τάρβος ἀνάψομαι, εὖτε πέλεσθε
<A.R. 2.644>	ἔμπεδοι ἀργαλέοις ἐνὶ δείμασιν. ἀλλ' ὅτε πέτρας
<A.R. 2.645>	Πληγάδας ἐξέπλωμεν, ὀίομαι οὐκ ἔτ' ὀπίσσω
<A.R. 2.646>	ἔσσεσθαι τοιόνδ' ἕτερον φόβον, εἰ ἐτεόν γε
<A.R. 2.647>	φραδμοσύνῃ Φινῆος ἐπισπόμενοι νεόμεσθα."
<A.R. 2.648>	̔͂Ως φάτο, καὶ τοίων μὲν ἐλώφεον αὐτίκα μύθων,
<A.R. 2.649>	εἰρεσίῃ δ' ἀλίαστον ἔχον πόνον: αἶψα δὲ τοίγε
<A.R. 2.650>	̔Ρήβαν ὠκυρόην ποταμὸν σκόπελόν τε Κολώνης,
<A.R. 2.651>	ἄκρην δ' οὐ μετὰ δηθὰ παρεξενέοντο Μέλαιναν,
<A.R. 2.652>	τῇ δ' ἄρ' ἐπὶ προχοὰς Φυλληίδας, ἔνθα πάροιθεν
<A.R. 2.653>	Διψακὸς υἷ' ̓Αθάμαντος ἑοῖς ὑπέδεκτο δόμοισιν,
<A.R. 2.654>	ὁππόθ' ἅμα κριῷ φεῦγεν πόλιν ̓Ορχομενοῖο:
<A.R. 2.655>	τίκτε δέ μιν νύμφη λειμωνιάς: οὐδέ οἱ ὕβρις
<A.R. 2.656>	ἥνδανεν, ἀλλ' ἐθελημὸς ἐφ' ὕδασι πατρὸς ἑοῖο
<A.R. 2.657>	μητέρι συνναίεσκεν ἐπάκτια πώεα φέρβων.
<A.R. 2.658>	τοῦ μέν θ' ἱερὸν αἶψα, καὶ εὐρείας ποταμοῖο
<A.R. 2.659>	ἠιόνας πεδίον τε, βαθυρρείοντά τε Κάλπην
<A.R. 2.660>	δερκόμενοι παράμειβον, ὁμῶς δ' ἐπὶ ἤματι νύκτα
<A.R. 2.661>	νήνεμον ἀκαμάτῃσιν ἐπερρώοντ' ἐλάτῃσιν.
<A.R. 2.662>	οἷον δὲ πλαδόωσαν ἐπισχίζοντες ἄρουραν
<A.R. 2.663>	ἐργατίναι μογέουσι βόες, περὶ δ' ἄσπετος ἱδρὼς
<A.R. 2.664>	εἴβεται ἐκ λαγόνων τε καὶ αὐχένος: ὄμματα δέ σφιν
<A.R. 2.665>	λοξὰ παραστρωφῶνται ὑπὸ ζυγοῦ: αὐτὰρ ἀυτμὴ
<A.R. 2.666>	αὐαλέη στομάτων ἄμοτον βρέμει: οἱ δ' ἐνὶ γαίῃ
<A.R. 2.667>	χηλὰς σκηρίπτοντε πανημέριοι πονέονται.
<A.R. 2.668>	τοῖς ἴκελοι ἥρωες ὑπὲξ ἁλὸς εἷλκον ἐρετμά.
<A.R. 2.669>	̓͂Ημος δ' οὔτ' ἄρ πω φάος ἄμβροτον, οὔτ' ἔτι λίην
<A.R. 2.670>	ὀρφναίη πέλεται, λεπτὸν δ' ἐπιδέδρομε νυκτὶ
<A.R. 2.671>	φέγγος, ὅτ' ἀμφιλύκην μιν ἀνεγρόμενοι καλέουσιν,
<A.R. 2.672>	τῆμος ἐρημαίης νήσου λιμέν' εἰσελάσαντες
<A.R. 2.673>	Θυνιάδος, καμάτῳ πολυπήμονι βαῖνον ἔραζε.
<A.R. 2.674>	τοῖσι δὲ Λητοῦς υἱός, ἀνερχόμενος Λυκίηθεν
<A.R. 2.675>	τῆλ' ἐπ' ἀπείρονα δῆμον ̔Υπερβορέων ἀνθρώπων,
<A.R. 2.676>	ἐξεφάνη: χρύσεοι δὲ παρειάων ἑκάτερθεν
<A.R. 2.677>	πλοχμοὶ βοτρυόεντες ἐπερρώοντο κιόντι:
<A.R. 2.678>	λαιῇ δ' ἀργύρεον νώμα βιόν, ἀμφὶ δὲ νώτοις
<A.R. 2.679>	ἰοδόκη τετάνυστο κατωμαδόν: ἡ δ' ὑπὸ ποσσὶν
<A.R. 2.680>	σείετο νῆσος ὅλη, κλύζεν δ' ἐπὶ κύματα χέρσῳ.
<A.R. 2.681>	τοὺς δ' ἕλε θάμβος ἰδόντας ἀμήχανον: οὐδέ τις ἔτλη
<A.R. 2.682>	ἀντίον αὐγάσσασθαι ἐς ὄμματα καλὰ θεοῖο.
<A.R. 2.683>	στὰν δὲ κάτω νεύσαντες ἐπὶ χθονός: αὐτὰρ ὁ τηλοῦ
<A.R. 2.684>	βῆ ῥ' ἴμεναι πόντονδε δι' ἠέρος: ὀψὲ δὲ τοῖον
<A.R. 2.685>	̓Ορφεὺς ἔκφατο μῦθον ἀριστήεσσι πιφαύσκων:
<A.R. 2.686>	"Εἰ δ' ἄγε δὴ νῆσον μὲν ̔Εωίου ̓Απόλλωνος
<A.R. 2.687>	τήνδ' ἱερὴν κλείωμεν, ἐπεὶ πάντεσσι φαάνθη
<A.R. 2.688>	ἠῷος μετιών: τὰ δὲ ῥέξομεν οἷα πάρεστιν,
<A.R. 2.689>	βωμὸν ἀναστήσαντες ἐπάκτιον: εἰ δ' ἂν ὀπίσσω
<A.R. 2.690>	γαῖαν ἐς Αἱμονίην ἀσκηθέα νόστον ὀπάσσῃ,
<A.R. 2.691>	δὴ τότε οἱ κεραῶν ἐπὶ μηρία θήσομεν αἰγῶν.
<A.R. 2.692>	νῦν δ' αὔτως κνίσῃ λοιβῇσί τε μειλίξασθαι
<A.R. 2.693>	κέκλομαι. ἀλλ' ἵληθι ἄναξ, ἵληθι φαανθείς."
<A.R. 2.694>	̔͂Ως ἄρ' ἔφη: καὶ τοὶ μὲν ἄφαρ βωμὸν τετύκοντο
<A.R. 2.695>	χερμάσιν: οἱ δ' ἀνὰ νῆσον ἐδίνεον, ἐξερέοντες
<A.R. 2.696>	εἴ κέ τιν' ἢ κεμάδων, ἢ ἀγροτέρων ἐσίδοιεν
<A.R. 2.697>	αἰγῶν, οἷά τε πολλὰ βαθείῃ βόσκεται ὕλῃ.
<A.R. 2.698>	τοῖσι δὲ Λητοΐδης ἄγρην πόρεν: ἐκ δέ νυ πάντων
<A.R. 2.699>	εὐαγέως ἱερῷ ἀνὰ διπλόα μηρία βωμῷ
<A.R. 2.700>	καῖον, ἐπικλείοντες ̔Εώιον ̓Απόλλωνα.
<A.R. 2.701>	ἀμφὶ δὲ δαιομένοις εὐρὺν χορὸν ἐστήσαντο,
<A.R. 2.702>	καλὸν ̓Ιηπαιήον' ̓Ιηπαιήονα Φοῖβον
<A.R. 2.703>	μελπόμενοι: σὺν δέ σφιν ἐὺς πάις Οἰάγροιο
<A.R. 2.704>	Βιστονίῃ φόρμιγγι λιγείης ἦρχεν ἀοιδῆς:
<A.R. 2.705>	ὥς ποτε πετραίῃ ὑπὸ δειράδι Παρνησσοῖο
<A.R. 2.706>	Δελφύνην τόξοισι πελώριον ἐξενάριξεν,
<A.R. 2.707>	κοῦρος ἐὼν ἔτι γυμνός, ἔτι πλοκάμοισι γεγηθώς.
<A.R. 2.708>	ἱλήκοις: αἰεί τοι, ἄναξ, ἄτμητοι ἔθειραι,
<A.R. 2.709>	αἰὲν ἀδήλητοι: τὼς γὰρ θέμις. οἰόθι δ' αὐτὴ
<A.R. 2.710>	Λητὼ Κοιογένεια φίλαις ἐν χερσὶν ἀφάσσει.
<A.R. 2.711>	πολλὰ δὲ Κωρύκιαι νύμφαι, Πλείστοιο θύγατρες,
<A.R. 2.712>	θαρσύνεσκον ἔπεσσιν, ̓Ιήιε κεκληγυῖαι:
<A.R. 2.713>	ἔνθεν δὴ τόδε καλὸν ἐφύμνιον ἔπλετο Φοίβῳ.
<A.R. 2.714>	Αὐτὰρ ἐπειδὴ τόνγε χορείῃ μέλψαν ἀοιδῇ,
<A.R. 2.715>	λοιβαῖς εὐαγέεσσιν ἐπώμοσαν, ἦ μὲν ἀρήξειν
<A.R. 2.716>	ἀλλήλοις εἰσαιὲν ὁμοφροσύνῃσι νόοιο,
<A.R. 2.717>	ἁπτόμενοι θυέων: καί τ' εἰσέτι νῦν γε τέτυκται
<A.R. 2.718>	κεῖς' ̔Ομονοίης ἱρὸν ἐύφρονος, ὅ ῥ' ἐκάμοντο
<A.R. 2.719>	αὐτοὶ κυδίστην τότε δαίμονα πορσαίνοντες.
<A.R. 2.720>	̓͂Ημος δὲ τρίτατον φάος ἤλυθε, δὴ τότ' ἔπειτα
<A.R. 2.721>	ἀκραεῖ ζεφύρῳ νῆσον λίπον αἰπήεσσαν.
<A.R. 2.722>	ἔνθεν δ' ἀντιπέρην ποταμοῦ στόμα Σαγγαρίοιο
<A.R. 2.723>	καὶ Μαριανδυνῶν ἀνδρῶν ἐριθηλέα γαῖαν
<A.R. 2.724>	ἠδὲ Λύκοιο ῥέεθρα καὶ ̓Ανθεμοεισίδα λίμνην
<A.R. 2.725>	δερκόμενοι παράμειβον: ὑπὸ πνοιῇ δὲ κάλωες
<A.R. 2.726>	ὅπλα τε νήια πάντα τινάσσετο νισσομένοισιν.
<A.R. 2.727>	ἠῶθεν δ' ἀνέμοιο διὰ κνέφας εὐνηθέντος
<A.R. 2.728>	ἀσπασίως ἄκρης ̓Αχερουσίδος ὅρμον ἵκοντο.
<A.R. 2.729>	ἡ μέν τε κρημνοῖσιν ἀνίσχεται ἠλιβάτοισιν,
<A.R. 2.730>	εἰς ἅλα δερκομένη Βιθυνίδα: τῇ δ' ὑπὸ πέτραι
<A.R. 2.731>	λισσάδες ἐρρίζωνται ἁλίβροχοι: ἀμφὶ δὲ τῇσιν
<A.R. 2.732>	κῦμα κυλινδόμενον μεγάλα βρέμει: αὐτὰρ ὕπερθεν
<A.R. 2.733>	ἀμφιλαφεῖς πλατάνιστοι ἐπ' ἀκροτάτῃ πεφύασιν.
<A.R. 2.734>	ἐκ δ' αὐτῆς εἴσω κατακέκλιται ἤπειρόνδε
<A.R. 2.735>	κοίλη ὕπαιθα νάπη, ἵνα τε σπέος ἔστ' ̓Αίδαο
<A.R. 2.736>	ὕλῃ καὶ πέτρῃσιν ἐπηρεφές, ἔνθεν ἀυτμὴ
<A.R. 2.737>	πηγυλίς, ὀκρυόεντος ἀναπνείουσα μυχοῖο
<A.R. 2.738>	συνεχές, ἀργινόεσσαν ἀεὶ περιτέτροφε πάχνην,
<A.R. 2.739>	ἥ τε μεσημβριόωντος ἰαίνεται ἠελίοιο.
<A.R. 2.740>	σιγὴ δ' οὔποτε τήνγε κατὰ βλοσυρὴν ἔχει ἄκρην,
<A.R. 2.741>	ἀλλ' ἄμυδις πόντοιό θ' ὑπὸ στένει ἠχήεντος,
<A.R. 2.742>	φύλλων τε πνοιῇσι τινασσομένων μυχίῃσιν.
<A.R. 2.743>	ἔνθα δὲ καὶ προχοαὶ ποταμοῦ ̓Αχέροντος ἔασιν,
<A.R. 2.744>	ὅς τε διὲξ ἄκρης ἀνερεύγεται εἰς ἅλα βάλλων
<A.R. 2.745>	ἠῴην: κοίλη δὲ φάραγξ κατάγει μιν ἄνωθεν.
<A.R. 2.746>	τὸν μὲν ἐν ὀψιγόνοισι Σοωναύτην ὀνόμηναν
<A.R. 2.747>	Νισαῖοι Μεγαρῆες, ὅτε νάσσεσθαι ἔμελλον
<A.R. 2.748>	γῆν Μαριανδυνῶν. δὴ γάρ σφεας ἐξεσάωσεν
<A.R. 2.749>	αὐτῇσιν νήεσσι, κακῇ χρίμψαντας ἀέλλῃ.
<A.R. 2.750>	τῇ ῥ' οἵγ' αὐτίκα νηὶ διὲξ ̓Αχερουσίδος ἄκρης
<A.R. 2.751>	εἰσωποὶ ἀνέμοιο νέον λήγοντος ἔκελσαν.
<A.R. 2.752>	Οὐδ' ἄρα δηθὰ Λύκον, κείνης πρόμον ἠπείροιο,
<A.R. 2.753>	καὶ Μαριανδυνοὺς λάθον ἀνέρας ὁρμισθέντες
<A.R. 2.754>	αὐθένται ̓Αμύκοιο κατὰ κλέος, ὃ πρὶν ἄκουον:
<A.R. 2.755>	ἀλλὰ καὶ ἀρθμὸν ἔθεντο μετὰ σφίσι τοῖο ἕκητι.
<A.R. 2.756>	αὐτὸν δ' ὥστε θεὸν Πολυδεύκεα δεξιόωντο
<A.R. 2.757>	πάντοθεν ἀγρόμενοι: ἐπεὶ ἦ μάλα τοίγ' ἐπὶ δηρὸν
<A.R. 2.758>	ἀντιβίην Βέβρυξιν ὑπερφιάλοις πολέμιζον.
<A.R. 2.759>	καὶ δὴ πασσυδίῃ μεγάρων ἔντοσθε Λύκοιο
<A.R. 2.760>	κεῖν' ἦμαρ φιλότητι, μετὰ πτολίεθρον ἰόντες,
<A.R. 2.761>	δαίτην ἀμφίεπον, τέρποντό τε θυμὸν ἔπεσσιν.
<A.R. 2.762>	Λἰσονίδης μέν οἱ γενεὴν καὶ οὔνομ' ἑκάστου
<A.R. 2.763>	σφωιτέρων μυθεῖθ' ἑτάρων, Πελίαό τ' ἐφετμάς,
<A.R. 2.764>	ἠδ' ὡς Λημνιάδεσσιν ἐπεξεινοῦντο γυναιξίν,
<A.R. 2.765>	ὅσσα τε Κύζικον ἀμφὶ Δολιονίην ἐτελεσσαν:
<A.R. 2.766>	Μυσίδα δ' ὡς ἀφίκοντο Κίον θ', ὅθι κάλλιπον ἥρω
<A.R. 2.767>	̔Ηρακλέην ἀέκοντι νόῳ, Γλαύκοιό τε βάξιν
<A.R. 2.768>	πέφραδε, καὶ Βέβρυκας ὅπως ̓́Αμυκόν τ' ἐδάιξαν,
<A.R. 2.769>	καὶ Φινῆος ἔειπε θεοπροπίας τε δύην τε,
<A.R. 2.770>	ἠδ' ὡς Κυανέας πέτρας φύγον, ὥς τ' ἀβόλησαν
<A.R. 2.771>	Λητοΐδῃ κατὰ νῆσον. ὁ δ' ἑξείης ἐνέποντος
<A.R. 2.772>	θέλγετ' ἀκουῇ θυμόν: ἄχος δ' ἕλεν ̔Ηρακλῆι
<A.R. 2.773>	λειπομένῳ, καὶ τοῖον ἔπος πάντεσσι μετηύδα:
<A.R. 2.774>	"̓͂Ω φίλοι, οἵου φωτὸς ἀποπλαγχθέντες ἀρωγῆς
<A.R. 2.775>	πείρετ' ἐς Αἰήτην τόσσον πλόον. εὖ γὰρ ἐγώ μιν
<A.R. 2.776>	Δασκύλου ἐν μεγάροισι καταυτόθι πατρὸς ἐμοῖο
<A.R. 2.777>	οἶδ' ἐσιδών, ὅτε δεῦρο δι' ̓Ασίδος ἠπείροιο
<A.R. 2.778>	πεζὸς ἔβη ζωστῆρα φιλοπτολέμοιο κομίζων
<A.R. 2.779>	̔Ιππολύτης: ἐμὲ δ' εὗρε νέον χνοάοντα ἰούλους.
<A.R. 2.780>	ἔνθα δ' ἐπὶ Πριόλαο κασιγνήτοιο θανόντος
<A.R. 2.781>	ἡμετέρου Μυσοῖσιν ὑπ' ἀνδράσιν, ὅντινα λαὸς
<A.R. 2.782>	οἰκτίστοις ἐλέγοισιν ὀδύρεται ἐξέτι κείνου,
<A.R. 2.783>	ἀθλεύων Τιτίην ἀπεκαίνυτο πυγμαχέοντα
<A.R. 2.784>	καρτερόν, ὃς πάντεσσι μετέπρεπεν ἠιθέοισιν
<A.R. 2.785>	εἶδός τ' ἠδὲ βίην: χαμάδις δέ οἱ ἤλας' ὀδόντας.
<A.R. 2.786>	αὐτὰρ ὁμοῦ Μυσοῖσιν ἐμῷ ὑπὸ πατρὶ δάμασσεν
<A.R. 2.787>	καὶ Φρύγας, οἳ ναίουσιν ὁμώλακας ἧμιν ἀρούρας,
<A.R. 2.788>	φῦλά τε Βιθυνῶν αὐτῇ κτεατίσσατο γαίῃ,
<A.R. 2.789>	ἔστ' ἐπὶ ̔Ρηβαίου προχοὰς σκόπελόν τε Κολώνης:
<A.R. 2.790>	Παφλαγόνες τ' ἐπὶ τοῖς Πελοπήιοι εἴκαθον αὔτως,
<A.R. 2.791>	ὅσσους Βιλλαίοιο μέλαν περιάγνυται ὕδωρ.
<A.R. 2.792>	ἀλλά με νῦν Βέβρυκες ὑπερβασίη τ' ̓Αμύκοιο
<A.R. 2.793>	τηλόθι ναιετάοντος, ἐνόσφισαν, ̔Ηρακλῆος,
<A.R. 2.794>	δὴν ἀποτεμνόμενοι γαίης ἅλις, ὄφρ' ἐβάλοντο
<A.R. 2.795>	οὖρα βαθυρρείοντος ὑφ' εἱαμεναῖς ̔Υπίοιο.
<A.R. 2.796>	ἔμπης δ' ἐξ ὑμέων ἔδοσαν τίσιν: οὐδέ ἕ φημι
<A.R. 2.797>	ἤματι τῷδ' ἀέκητι θεῶν ἐπελάσσαι ἄρηα,
<A.R. 2.798>	Τυνδαρίδην Βέβρυξιν, ὅτ' ἀνέρα κεῖνον ἔπεφνεν.
<A.R. 2.799>	τῶ νῦν ἥντιν' ἐγὼ τῖσαι χάριν ἄρκιός εἰμι,
<A.R. 2.800>	τίσω προφρονέως. ἡ γὰρ θέμις ηπεοανοισιν
<A.R. 2.801>	ἀνδράσιν, εὖτ' ἄρξωσιν ἀρείονες ἄλλοι ὀφέλλειν.
<A.R. 2.802>	ξυνῇ μὲν πάντεσσιν ὁμόστολον ὔμμιν ἕπεσθαι
<A.R. 2.803>	Δάσκυλον ὀτρυνέω, ἐμὸν υἱέα: τοῖο δ' ἰόντος,
<A.R. 2.804>	ἦ τ' ἂν ἐυξείνοισι διὲξ ἁλὸς ἀντιάοιτε
<A.R. 2.805>	ἀνδράσιν, ὄφρ' αὐτοῖο ποτὶ στόμα Θερμώδοντος.
<A.R. 2.806>	νόσφι δὲ Τυνδαρίδαις ̓Αχερουσίδος ὑψόθεν ἄκρης
<A.R. 2.807>	εἵσομαι ἱερὸν αἰπύ: τὸ μὲν μάλα τηλόθι πάντες
<A.R. 2.808>	ναυτίλοι ἂμ πέλαγος θηεύμενοι ἱλάξονται:
<A.R. 2.809>	καί κέ σφιν μετέπειτα πρὸ ἄστεος, οἷα θεοῖσιν,
<A.R. 2.810>	πίονας εὐα:ρότοιο γύας πεδίοιο ταμοίμην."
<A.R. 2.811>	̔͂Ως τότε μὲν δαῖτ' ἀμφὶ πανήμεροι ἑψιόωντο.
<A.R. 2.812>	ἦρί γε μὴν ἐπὶ νῆα κατήισαν ἐγκονέοντες:
<A.R. 2.813>	καὶ δ' αὐτὸς σὺν τοῖσι Λύκος κίε, μυρί' ὀπάσσας
<A.R. 2.814>	δῶρα φέρειν: ἅμα δ' υἷα δόμων ἔκπεμπε νέεσθαι.
<A.R. 2.815>	̓́Ενθα δ' ̓Αβαντιάδην πεπρωμένη ἤλασε μοῖρα
<A.R. 2.816>	̓́Ιδμονα, μαντοσύνῃσι κεκασμένον. ἀλλά μιν οὔτι
<A.R. 2.817>	μαντοσύναι ἐσάωσαν, ἐπεὶ χρεὼ ἦγε δαμῆναι:
<A.R. 2.818>	κεῖτο γὰρ εἱαμενῇ δονακώδεος ἐν ποταμοῖο
<A.R. 2.819>	ψυχόμενος λαγόνας τε καὶ ἄσπετον ἰλύι νηδὺν
<A.R. 2.820>	κάπριος ἀργιόδων, ὀλοὸν τέρας, ὅν ῥα καὶ αὐταὶ
<A.R. 2.821>	νύμφαι ἑλειονόμοι ὑπεδείδισαν: οὐδέ τις ἀνδρῶν
<A.R. 2.822>	ἠείδει: οἶος δὲ κατὰ πλατὺ βόσκετο τῖφος.
<A.R. 2.823>	αὐτὰρ ὅγ' ἰλυόεντος ἀνὰ θρωσμοὺς ποταμοῖο
<A.R. 2.824>	vίσσετ' ̓Αβαντιάδης: ὁ δ' ἄρ' ἔκποθεν ἀφράστοιο
<A.R. 2.825>	ὕψι μάλ' ἐκ δονάκων ἀνεπάλμενος ἤλασε μηρὸν
<A.R. 2.826>	ἀίγδην, μέσσας δὲ σὺν ὀστέῳ ἶνας ἔκερσεν.
<A.R. 2.827>	ὀξὺ δ' ὅγε κλάγξας οὔδει πέσεν: οἱ δὲ τυπέντος
<A.R. 2.828>	ἀθρόοι ἀντιάχησαν. ὀρέξατο δ' αἶψ' ὀλοοῖο
<A.R. 2.829>	Πηλεὺς αἰγανέῃ φύγαδ' εἰς ἕλος ὁρμηθέντος
<A.R. 2.830>	καπρίου: ἔσσυτο δ' αὖτις ἐναντίος: ἀλλά μιν ̓́Ιδας
<A.R. 2.831>	οὔτασε, βεβρυχὼς δὲ θοῷ περικάππεσε δουρί.
<A.R. 2.832>	καὶ τὸν μὲν χαμάδις λίπον αὐτόθι πεπτηῶτα:
<A.R. 2.833>	τὸν δ' ἕταροι ἐπὶ νῆα φέρον ψυχορραγέοντα,
<A.R. 2.834>	ἀχνύμενοι, χείρεσσι δ' ἑῶν ἐνικάτθαν' ἑταίρων.
<A.R. 2.835>	̓́Ενθα δὲ ναυτιλίης μὲν ἐρητύοντο μέλεσθαι,
<A.R. 2.836>	ἀμφὶ δὲ κηδείῃ νέκυος μένον ἀσχαλόωντες.
<A.R. 2.837>	ἤματα δὲ τρία πάντα γόων: ἑτέρῳ δέ μιν ἤδη
<A.R. 2.838>	τάρχυον μεγαλωστί: συνεκτερέιζε δὲ λαὸς
<A.R. 2.839>	αὐτῷ ὁμοῦ βασιλῆι Λύκῳ: παρὰ δ' ἄσπετα μῆλα,
<A.R. 2.840>	ἣ θέμις οἰχομένοισι, ταφήια λαιμοτόμησαν.
<A.R. 2.841>	καὶ δή τοι κέχυται τοῦδ' ἀνέρος ἐν χθονὶ κείνῃ
<A.R. 2.842>	τύμβος: σῆμα δ' ἔπεστι καὶ ὀψιγόνοισιν ἰδέσθαι,
<A.R. 2.843>	νηίου ἐκ κοτίνοιο φάλαγξ: θαλέθει δέ τε φύλλοις
<A.R. 2.844>	ἄκρης τυτθὸν ἔνερθ' ̓Αχερουσίδος. εἰ δέ με καὶ τὸ
<A.R. 2.845>	χρειὼ ἀπηλεγέως Μουσέων ὕπο γηρύσασθαι,
<A.R. 2.846>	τόνδε πολισσοῦχον διεπέφραδε Βοιωτοῖσιν
<A.R. 2.847>	Νισαίοισί τε Φοῖβος ἐπιρρήδην ἱλάεσθαι,
<A.R. 2.848>	ἀμφὶ δὲ τήνγε φάλαγγα παλαιγενέος κοτίνοιο
<A.R. 2.849>	ἄστυ βαλεῖν: οἱ δ' ἀντὶ θεουδέος Αἰολίδαο
<A.R. 2.850>	̓́Ιδμονος εἰσέτι νῦν ̓Αγαμήστορα κυδαίνουσιν.
<A.R. 2.851>	Τίς γὰρ δὴ θάνεν ἄλλος; ἐπεὶ καὶ ἔτ' αὖτις ἔχευαν
<A.R. 2.852>	ἥρωες τότε τύμβον ἀποφθιμένου ἑτάροιο.
<A.R. 2.853>	δοιὰ γὰρ οὖν κείνων ἔτι σήματα φαίνεται ἀνδρῶν.
<A.R. 2.854>	̔Αγνιάδην Τῖφυν θανέειν φάτις: οὐδέ οἱ ἦεν
<A.R. 2.855>	μοῖρ' ἔτι ναυτίλλεσθαι ἑκαστέρω. ἀλλά νυ καὶ τὸν
<A.R. 2.856>	αὖθι μινυνθαδίη πάτρης ἑκὰς εὔνασε νοῦσος,
<A.R. 2.857>	εἰσότ' ̓Αβαντιάδαο νέκυν κτερέιξεν ὅμιλος.
<A.R. 2.858>	ἄτλητον δ' ὀλοῷ ἐπὶ πήματι κῆδος ἕλοντο.
<A.R. 2.859>	δὴ γὰρ ἐπεὶ καὶ τόνδε παρασχεδὸν ἐκτερέιξαν
<A.R. 2.860>	αὐτοῦ, ἀμηχανίῃσιν ἁλὸς προπάροιθε πεσόντες,
<A.R. 2.861>	ἐντυπὰς εὐκήλως εἰλυμένοι οὔτε τι σίτου
<A.R. 2.862>	μνώοντ' οὔτε ποτοῖο: κατήμυσαν δ' ἀχέεσσιν
<A.R. 2.863>	θυμόν, ἐπεὶ μάλα πολλὸν ἀπ' ἐλπίδος ἔπλετο νόστος.
<A.R. 2.864>	καί νύ κ' ἔτι προτέρω τετιημένοι ἰσχανόωντο,
<A.R. 2.865>	εἰ μὴ ἄρ' ̓Αγκαίῳ περιώσιον ἔμβαλεν ̔́Ηρη
<A.R. 2.866>	θάρσος, ὃν ̓Ιμβρασίοισι παρ' ὕδασιν ̓Αστυπάλαια
<A.R. 2.867>	τίκτε Ποσειδάωνι: περιπρὸ γὰρ εὖ ἐκέκαστο
<A.R. 2.868>	ἰθύνειν, Πηλῆα δ' ἐπεσσύμενος προσέειπεν:
<A.R. 2.869>	"Αἰακίδη, πῶς καλὸν ἀφειδήσαντας ἀέθλων
<A.R. 2.870>	γαίῃ ἐν ἀλλοδαπῇ δὴν ἔμμεναι; οὐ μὲν ἄρηος
<A.R. 2.871>	ἴδριν ἐόντά με τόσσον ἄγει μετὰ κῶας ̓Ιήσων
<A.R. 2.872>	Παρθενίης ἀπάνευθεν, ὅσον τ' ἐπιίστορα νηῶν.
<A.R. 2.873>	τῶ μή μοι τυτθόν γε δέος περὶ νηὶ πελέσθω.
<A.R. 2.874>	ὧς δὲ καὶ ὧλλοι δεῦρο δαήμονες ἄνδρες ἔασιν,
<A.R. 2.875>	τῶν ὅτινα πρύμνης ἐπιβήσομεν, οὔτις ἰάψει
<A.R. 2.876>	ναυτιλίην. ἀλλ' ὦκα, παραιφάμενος τάδε πάντα,
<A.R. 2.877>	θαρσαλέως ὀρόθυνον ἐπιμνήσασθαι ἀέθλου."
<A.R. 2.878>	̔͂Ως φάτο: τοῖο δὲ θυμὸς ὀρέξατο γηθοσύνῃσιν.
<A.R. 2.879>	αὐτίκα δ' οὐ μετὰ δηρὸν ἐνὶ μέσσοις ἀγόρευσεν:
<A.R. 2.880>	"Δαιμόνιοι, τί νυ πένθος ἐτώσιον ἴσχομεν αὔτως;
<A.R. 2.881>	οἱ μὲν γάρ ποθι τοῦτον, ὃν ἔλλαχον, οἶτον ὄλοντο:
<A.R. 2.882>	ἡμῖν δ' ἐν γὰρ ἔασι κυβερνητῆρες ὁμίλῳ,
<A.R. 2.883>	καὶ πολέες. τῶ μή τι διατριβώμεθα πείρης:
<A.R. 2.884>	ἀλλ' ἔγρεσθ' εἰς ἔργον, ἀπορρίψαντες ἀνίας."
<A.R. 2.885>	Τὸν δ' αὖτ' Αἴσονος υἱὸς ἀμηχανέων προσέειπεν:
<A.R. 2.886>	"Αἰακίδη, πῇ δ' οἵδε κυβερνητῆρες ἔασιν;
<A.R. 2.887>	οὓς μὲν γὰρ τὸ πάροιθε δαήμονας εὐχόμεθ' εἶναι,
<A.R. 2.888>	οἱ δὲ κατηφήσαντες ἐμεῦ πλέον ἀσχαλόωσιν.
<A.R. 2.889>	τῶ καὶ ὁμοῦ φθιμένοισι κακὴν προτιόσσομαι ἄτην,
<A.R. 2.890>	εἰ δὴ μήτ' ὀλοοῖο μετὰ πτόλιν Αἰήταο
<A.R. 2.891>	ἔσσεται, ἠὲ καὶ αὖτις ἐς ̔Ελλάδα γαῖαν ἱκέσθαι
<A.R. 2.892>	πετράων ἔκτοσθε, κατ' αὐτόθι δ' ἄμμε καλύψει
<A.R. 2.893>	ἀκλειῶς κακὸς οἶτος, ἐτώσια γηράσκοντας."
<A.R. 2.894>	̔͂Ως ἔφατ': ̓Αγκαῖος δὲ μάλ' ἐσσυμένως ὑπέδεκτο
<A.R. 2.895>	νῆα θοὴν ἄξειν: δὴ γὰρ θεοῦ ἐτράπεθ' ὁρμῇ.
<A.R. 2.896>	τὸν δὲ μετ' ̓Εργῖνος καὶ Ναύπλιος Εὔφημός τε
<A.R. 2.897>	ὤρνυντ', ἰθύνειν λελιημένοι. ἀλλ' ἄρα τούσγε
<A.R. 2.898>	ἔσχεθον: ̓Αγκαίῳ δὲ πολεῖς ᾔνησαν ἑταίρων.
<A.R. 2.899>	̓Ηῷοι δἤπειτα δυωδεκάτῳ ἐπέβαινον
<A.R. 2.900>	ἤματι: δὴ γάρ σφιν ζεφύρου μέγας οὖρος ἄητο.
<A.R. 2.901>	καρπαλίμως δ' ̓Αχέροντα διεξεπέρησαν ἐρετμοῖς,
<A.R. 2.902>	ἐκ δ' ἔχεαν πίσυνοι ἀνέμῳ λίνα, πουλὺ δ' ἐπιπρὸ
<A.R. 2.903>	λαιφέων πεπταμένων τέμνον πλόον εὐδιόωντες.
<A.R. 2.904>	ὦκα δὲ Καλλιχόροιο παρὰ προχοὰς ποταμοῖο
<A.R. 2.905>	ἤλυθον, ἔνθ' ἐνέπουσι Διὸς Νυσήιον υἷα,
<A.R. 2.906>	̓Ινδῶν ἡνίκα φῦλα λιπὼν κατενάσσατο Θήβας,
<A.R. 2.907>	ὀργιάσαι, στῆσαί τε χοροὺς ἄντροιο πάροιθεν,
<A.R. 2.908>	ᾧ ἐν ἀμειδήτους ἁγίας ηὐλίζετο νύκτας,
<A.R. 2.909>	ἐξ οὗ Καλλίχορον ποταμὸν περιναιετάοντες
<A.R. 2.910>	ἠδὲ καὶ Αὐλίον ἄντρον ἐπωνυμίην καλέουσιν.
<A.R. 2.911>	̓́Ενθεν δὲ Σθενέλου τάφον ἔδρακον ̓Ακτορίδαο,
<A.R. 2.912>	ὅς ῥά τ' ̓Αμαζονίδων πολυθαρσέος ἐκ πολέμοιο
<A.R. 2.913>	ἂψ ἀνιὼν--δὴ γὰρ συνανήλυθεν ̔Ηρακλῆι--
<A.R. 2.914>	βλήμενος ἰῷ κεῖθεν ἐπ' ἀγχιάλου θάνεν ἀκτῆς.
<A.R. 2.915>	οὐ μέν θην προτέρω ἔτ' ἐμέτρεον. ἧκε γὰρ αὐτὴ
<A.R. 2.916>	Φερσεφόνη ψυχὴν πολυδάκρυον ̓Ακτορίδαο
<A.R. 2.917>	λισσομένην τυτθόν περ ὁμήθεας ἄνδρας ἰδέσθαι.
<A.R. 2.918>	τύμβου δὲ στεφάνης ἐπιβὰς σκοπιάζετο νῆα
<A.R. 2.919>	τοῖος ἐών, οἷος πόλεμόνδ' ἴεν: ἀμφὶ δὲ καλὴ
<A.R. 2.920>	τετράφαλος φοίνικι λόφῳ ἐπελάμπετο πήληξ.
<A.R. 2.921>	καί ῥ' ὁ μὲν αὖτις ἔδυνε μέγαν ζόφον: οἱ δ' ἐσιδόντες
<A.R. 2.922>	θάμβησαν: τοὺς δ' ὦρσε θεοπροπέων ἐπικέλσαι
<A.R. 2.923>	̓Αμπυκίδης Μόψος λοιβῇσί τε μειλίξασθαι.
<A.R. 2.924>	οἱ δ' ἀνὰ μὲν κραιπνῶς λαῖφος σπάσαν, ἐκ δὲ βαλόντες
<A.R. 2.925>	πείσματ' ἐν αἰγιαλῷ Σθενέλου τάφον ἀμφεπένοντο,
<A.R. 2.926>	χύτλα τέ οἱ χεύοντο, καὶ ἥγνισαν ἔντομα μήλων.
<A.R. 2.927>	ἄνδιχα δ' αὖ χύτλων νηοσσόῳ ̓Απόλλωνι
<A.R. 2.928>	βωμὸν δειμάμενοι μῆρ' ἔφλεγον ἂν δὲ καὶ ̓Ορφεὺς
<A.R. 2.929>	θῆκε λύρην: ἐκ τοῦ δὲ Λύρη πέλει οὔνομα χώρῳ.
<A.R. 2.930>	Αὐτίκα δ' οἵγ' ἀνέμοιο κατασπέρχοντος ἔβησαν
<A.R. 2.931>	νῆ' ἔπι: κὰδ δ' ἄρα λαῖφος ἐρυσσάμενοι τανύοντο
<A.R. 2.932>	ἐς πόδας ἀμφοτέρους: ἡ δ' ἐς πέλαγος πεφόρητο
<A.R. 2.933>	ἐντενές, ἠύτε τίς τε δι' ἠέρος ὑψόθι κίρκος
<A.R. 2.934>	ταρσὸν ἐφεὶς πνοιῇ φέρεται ταχύς, οὐδὲ τινάσσει
<A.R. 2.935>	ῥιπήν, εὐκήλοισιν ἐνευδιόων πτερύγεσσιν.
<A.R. 2.936>	καὶ δὴ Παρθενίοιο ῥοὰς ἁλιμυρήεντος,
<A.R. 2.937>	πρηυτάτου ποταμοῦ, παρεμέτρεον, ᾧ ἔνι κούρη
<A.R. 2.938>	Λητωίς, ἄγρηθεν ὅτ' οὐρανὸν εἰσαναβαίνῃ,
<A.R. 2.939>	ὃν δέμας ἱμερτοῖσιν ἀναψύχει ὑδάτεσσιν.
<A.R. 2.940>	νυκτί δ' ἔπειτ' ἄλληκτον ἐπιπροτέρωσε θέοντες
<A.R. 2.941>	Σήσαμον αἰπεινούς τε παρεξενέοντ' ̓Ερυθίνους,
<A.R. 2.942>	Κρωβίαλον, Κρώμναν τε καὶ ὑλήεντα Κύτωρον.
<A.R. 2.943>	ἔνθεν δ' αὖτε Κάραμβιν ἅμ' ἠελίοιο βολῇσιν
<A.R. 2.944>	γνάμψαντες παρὰ πουλὺν ἔπειτ' ἤλαυνον ἐρετμοῖς
<A.R. 2.945>	Αἰγιαλὸν πρόπαν ἦμαρ ὁμῶς καὶ ἐπ' ἤματι vύκτα.
<A.R. 2.946>	Αὐτίκα δ' ̓Ασσυρίης ἐπέβαν χθονός, ἔνθα Σινώπην,
<A.R. 2.947>	θυγατέρ' ̓Ασωποῖο, καθίσσατο, καί οἱ ὄπασσεν
<A.R. 2.948>	παρθενίην Ζεὺς αὐτός, ὑποσχεσίῃσι δολωθείς.
<A.R. 2.949>	δὴ γὰρ ὁ μὲν φιλότητος ἐέλδετο: νεῦσε δ' ὅγ' αὐτῇ
<A.R. 2.950>	δωσέμεναι, ὅ κεν ᾗσι μετὰ φρεσὶν ἰθύσειεν.
<A.R. 2.951>	ἡ δέ ἑ παρθενίην ᾐτήσατο κερδοσύνῃσιν.
<A.R. 2.952>	ὧς δὲ καὶ ̓Απόλλωνα παρήπαφεν εὐνηθῆναι
<A.R. 2.953>	ἱέμενον, ποταμόν τ' ἐπὶ τοῖς ̔́Αλυν: οὐδὲ μὲν ἀνδρῶν
<A.R. 2.954>	τήνγε τις ἱμερτῇσιν ἐν ἀγκοίνῃσι δάμασσεν.
<A.R. 2.955>	ἔνθα δὲ Τρικκαίοιο ἀγαυοῦ Δηιμάχοιο
<A.R. 2.956>	υἷες, Δηιλέων τε καὶ Αὐτόλυκος Φλογίος τε
<A.R. 2.957>	τῆμος ἔθ', ̔Ηρακλῆος ἀποπλαγχθέντες, ἔναιον:
<A.R. 2.958>	οἵ ῥα τόθ', ὡς ἐνόησαν ἀριστήων στόλον ἀνδρῶν,
<A.R. 2.959>	σφᾶς αὐτοὺς νημερτὲς ἐπέφραδον ἀντιάσαντες:
<A.R. 2.960>	οὐδ' ἔτι μιμνάζειν θέλον ἔμπεδον, ἀλλ' ἐνὶ νηί,
<A.R. 2.961>	̓Αργέσταο παρᾶσσον ἐπιπνείοντος, ἔβησαν.
<A.R. 2.962>	τοῖσι δ' ὁμοῦ μετέπειτα θοῇ πεφορημένοι αὔρῃ
<A.R. 2.963>	λεῖπον ̔́Αλυν ποταμόν, λεῖπον δ' ἀγχίρροον ͂̓Ιριν,
<A.R. 2.964>	ἠδὲ καὶ ̓Ασσυρίης πρόχυσιν χθονός: ἤματι δ' αὐτῷ
<A.R. 2.965>	γνάμψαν ̓Αμαζονίδων ἕκαθεν λιμενήοχον ἄκρην.
<A.R. 2.966>	̓́Ενθα ποτὲ προμολοῦσαν ̓Αρητιάδα Μελανίππην
<A.R. 2.967>	ἥρως ̔Ηρακλέης ἐλοχήσατο, καί οἱ ἄποινα
<A.R. 2.968>	̔Ιππολύτη ζωστῆρα παναίολον ἐγγυάλιξεν
<A.R. 2.969>	ἀμφὶ κασιγνήτης: ὁ δ' ἀπήμονα πέμψεν ὀπίσσω.
<A.R. 2.970>	τῆς οἵγ' ἐν κόλπῳ, προχοαῖς ἔπι Θερμώδοντος,
<A.R. 2.971>	κέλσαν, ἐπεὶ καὶ πόντος ὀρίνετο νισσομένοισιν.
<A.R. 2.972>	τῷ δ' οὔτις ποταμῶν ἐναλίγκιος, οὐδὲ ῥέεθρα
<A.R. 2.973>	τόσς' ἐπὶ γαῖαν ἵησι παρὲξ ἕθεν ἄνδιχα βάλλων.
<A.R. 2.974>	τετράκις εἰς ἑκατὸν δεύοιτό κεν, εἴ τις ἕκαστα
<A.R. 2.975>	πεμπάζοι: μία δ' οἴη ἐτήτυμος ἔπλετο πηγή.
<A.R. 2.976>	ἡ μέν τ' ἐξ ὀρέων κατανίσσεται ἤπειρόνδε
<A.R. 2.977>	ὑψηλῶν, ἅ τέ φασιν ̓Αμαζόνια κλείεσθαι.
<A.R. 2.978>	ἔνθεν δ' αἰπυτέρην ἐπικίδναται ἔνδοθι γαῖαν
<A.R. 2.979>	ἀντικρύ: τῶ καί οἱ ἐπίστροφοί εἰσι κέλευθοι:
<A.R. 2.980>	αἰεὶ δ' ἄλλυδις ἄλλη, ὅπῃ κύρσειε μάλιστα
<A.R. 2.981>	ἠπείρου χθαμαλῆς, εἱλίσσεται: ἡ μὲν ἄπωθεν,
<A.R. 2.982>	ἡ δὲ πέλας: πολέες δὲ πόροι νώνυμνοι ἔασιν,
<A.R. 2.983>	ὅππῃ ὑπεξαφύονται: ὁ δ' ἀμφαδὸν ἄμμιγα παύροις
<A.R. 2.984>	Πόντον ἐς ̓́Αξεινον κυρτὴν ὑπερεύγεται ἄκρην.
<A.R. 2.985>	καί νύ κε δηθύνοντες ̓Αμαζονίδεσσιν ἔμιξαν
<A.R. 2.986>	ὑσμίνην, καὶ δ' οὔ κεν ἀναιμωτί γ' ἐρίδηναν--
<A.R. 2.987>	οὐ γὰρ ̓Αμαζονίδες μάλ' ἐπήτιδες, οὐδὲ θέμιστας
<A.R. 2.988>	τίουσαι πεδίον Δοιάντιον ἀμφενέμοντο:
<A.R. 2.989>	ἀλλ' ὕβρις στονόεσσα καὶ ̓́Αρεος ἔργα μεμήλει:
<A.R. 2.990>	δὴ γὰρ καὶ γενεὴν ἔσαν ̓́Αρεος ̔Αρμονίης τε
<A.R. 2.991>	νύμφης, ἥ τ' ̓́Αρηϊ φιλοπτολέμους τέκε κούρας,
<A.R. 2.992>	ἄλσεος ̓Ακμονίοιο κατὰ πτύχας εὐνηθεῖσα--
<A.R. 2.993>	εἰ μὴ ἄρ' ἐκ Διόθεν πνοιαὶ πάλιν ̓Αργέσταο
<A.R. 2.994>	ἤλυθον: οἱ δ' ἀνέμῳ περιηγέα κάλλιπον ἀκτήν,
<A.R. 2.995>	ἔνθα Θεμισκύρειαι ̓Αμαζόνες ὡπλίζοντο.
<A.R. 2.996>	οὐ γὰρ ὁμηγερέες μίαν ἂμ πόλιν, ἀλλ' ἀνὰ γαῖαν
<A.R. 2.997>	κεκριμέναι κατὰ φῦλα διάτριχα ναιετάασκον:
<A.R. 2.998>	νόσφι μὲν αἵδ' αὐταί, τῇσιν τότε κοιρανέεσκεν
<A.R. 2.999>	̔Ιππολύτη, νόσφιν δὲ Λυκάστιαι ἀμφενέμοντο,
<A.R. 2.1000>	νόσφι δ' ἀκοντοβόλοι Χαδήσιαι. ἤματι δ' ἄλλῳ
<A.R. 2.1001>	νυκτί τ' ἐπιπλομένῃ Χαλύβων παρὰ γαῖαν ἵκοντο.
<A.R. 2.1002>	Τοῖσι μὲν οὔτε βοῶν ἄροτος μέλει, οὔτε τις ἄλλη
<A.R. 2.1003>	φυταλιὴ καρποῖο μελίφρονος: οὐδὲ μὲν οἵγε
<A.R. 2.1004>	ποίμνας ἑρσήεντι νομῷ ἔνι ποιμαίνουσιν.
<A.R. 2.1005>	ἀλλὰ σιδηροφόρον στυφελὴν χθόνα γατομέοντες
<A.R. 2.1006>	ὦνον ἀμείβονται βιοτήσιον, οὐδέ ποτέ σφιν
<A.R. 2.1007>	ἠὼς ἀντέλλει καμάτων ἄτερ, ἀλλὰ κελαινῇ
<A.R. 2.1008>	λιγνύι καὶ καπνῷ κάματον βαρὺν ὀτλεύουσιν.
<A.R. 2.1009>	Τοὺς δὲ μετ' αὐτίκ' ἔπειτα Γενηταίου Διὸς ἄκρην
<A.R. 2.1010>	γνάμψαντες σώοντο παρὲκ Τιβαρηνίδα γαῖαν.
<A.R. 2.1011>	ἔνθ' ἐπεὶ ἄρ κε τέκωνται ὑπ' ἀνδράσι τέκνα γυναῖκες,
<A.R. 2.1012>	αὐτοὶ μὲν στενάχουσιν ἐνὶ λεχέεσσι πεσόντες,
<A.R. 2.1013>	κράατα δησάμενοι: ταὶ δ' εὖ κομέουσιν ἐδωδῇ
<A.R. 2.1014>	ἀνέρας, ἠδὲ λοετρὰ λεχώια τοῖσι πένονται.
<A.R. 2.1015>	̔Ιρὸν δ' αὖτ' ἐπὶ τοῖσιν ὄρος καὶ γαῖαν ἄμειβον,
<A.R. 2.1016>	ᾗ ἔνι Μοσσύνοικοι ἀν' οὔρεα ναιετάουσιν
<A.R. 2.1017>	μόσσυνας, καὶ δ' αὐτοὶ ἐπώνυμοι ἔνθεν ἔασιν.
<A.R. 2.1018>	ἀλλοίη δὲ δίκη καὶ θέσμια τοῖσι τέτυκται.
<A.R. 2.1019>	ὅσσα μὲν ἀμφαδίην ῥέζειν θέμις, ἢ ἐνὶ δήμῳ,
<A.R. 2.1020>	ἢ ἀγορῇ, τάδε πάντα δόμοις ἔνι μηχανόωνται:
<A.R. 2.1021>	ὅσσα δ' ἐνὶ μεγάροις πεπονήμεθα, κεῖνα θύραζε
<A.R. 2.1022>	ἀψεγέως μέσσῃσιν ἐνὶ ῥέζουσιν ἀγυιαῖς.
<A.R. 2.1023>	οὐδ' εὐνῆς αἰδὼς ἐπιδήμιος, ἀλλά, σύες ὣς
<A.R. 2.1024>	φορβάδες, οὐδ' ἠβαιὸν ἀτυζόμενοι παρεόντας,
<A.R. 2.1025>	μίσγονται χαμάδις ξυνῇ φιλότητι γυναικῶν.
<A.R. 2.1026>	αὐτὰρ ἐν ὑψίστῳ βασιλεὺς μόσσυνι θαάσσων
<A.R. 2.1027>	ἰθείας πολέεσσι δίκας λαοῖσι δικάζει,
<A.R. 2.1028>	σχέτλιος. ἢν γάρ πού τί θεμιστεύων ἀλίτηται,
<A.R. 2.1029>	λιμῷ μιν κεῖν' ἦμαρ ἐνικλείσαντες ἔχουσιν.
<A.R. 2.1030>	Τοὺς παρανισσόμενοι καὶ δὴ σχεδὸν ἀντιπέρηθεν
<A.R. 2.1031>	νήσου ̓Αρητιάδος τέμνον πλόον εἰρεσίῃσιν
<A.R. 2.1032>	ἠμάτιοι: λιαρὴ γὰρ ὑπὸ κνέφας ἔλλιπεν αὔρη.
<A.R. 2.1033>	ἤδη καί τιν' ὕπερθεν ̓Αρήιον ἀίσσοντα
<A.R. 2.1034>	ἐνναέτην νήσοιο δι' ἠέρος ὄρνιν ἴδοντο,
<A.R. 2.1035>	ὅς ῥα τιναξάμενος πτέρυγας κατὰ νῆα θέουσαν
<A.R. 2.1036>	ἧκ' ἐπί οἱ πτερὸν ὀξύ: τὸ δ' ἐν λαιῷ πέσεν ὤμῳ
<A.R. 2.1037>	δίου ̓Οιλῆος: μεθέηκε δὲ χερσὶν ἐρετμὸν
<A.R. 2.1038>	βλήμενος: οἱ δὲ τάφον πτερόεν βέλος εἰσορόωντες.
<A.R. 2.1039>	καὶ τὸ μὲν ἐξείρυσσε παρεδριόων ̓Ερυβώτης,
<A.R. 2.1040>	ἕλκος δὲ ξυνέδησεν, ἀπὸ σφετέρου κολεοῖο
<A.R. 2.1041>	λυσάμενος τελαμῶνα κατήορον: ἐκ δ' ἐφαάνθη
<A.R. 2.1042>	ἄλλος ἐπὶ προτέρῳ πεποτημένος: ἀλλά μιν ἥρως
<A.R. 2.1043>	Εὐρυτίδης Κλυτίος--πρὸ γὰρ ἀγκύλα τείνατο τόξα,
<A.R. 2.1044>	ἧκε δ' ἐπ' οἰωνὸν ταχινὸν βέλος--αὐτὰρ ἔπειτα
<A.R. 2.1045>	πλῆξεν: δινηθεὶς δὲ θοῆς πέσεν ἀγχόθι νηός.
<A.R. 2.1046>	τοῖσιν δ' ̓Αμφιδάμας μυθήσατο, παῖς ̓Αλεοῖο:
<A.R. 2.1047>	"Νῆσος μὲν πέλας ἧμιν ̓Αρητιάς: ἴστε καὶ αὐτοὶ
<A.R. 2.1048>	τούσδ' ὄρνιθας ἰδόντες. ἐγὼ δ' οὐκ ἔλπομαι ἰοὺς
<A.R. 2.1049>	τόσσον ἐπαρκέσσειν εἰς ἔκβασιν. ἀλλά τιν' ἄλλην
<A.R. 2.1050>	μῆτιν πορσύνωμεν ἐπίρροθον, εἴ γ' ἐπικέλσαι
<A.R. 2.1051>	μέλλετε, Φινῆος μεμνημένοι, ὡς ἐπέτελλεν.
<A.R. 2.1052>	οὐδὲ γὰρ ̔Ηρακλέης, ὁπότ' ἤλυθεν ̓Αρκαδίηνδε,
<A.R. 2.1053>	πλωίδας ὄρνιθας Στυμφαλίδας ἔσθενε λίμνης
<A.R. 2.1054>	ὤσασθαι τόξοισι, τὸ μέν τ' ἐγὼ αὐτὸς ὄπωπα.
<A.R. 2.1055>	ἀλλ' ὅγε χαλκείην πλατάγην ἐνὶ χερσὶ τινάσσων
<A.R. 2.1056>	δούπει ἐπὶ σκοπιῆς περιμήκεος: αἱ δ' ἐφέβοντο
<A.R. 2.1057>	τηλοῦ, ἀτυζηλῷ ὑπὸ δείματι κεκληγυῖαι.
<A.R. 2.1058>	τῶ καὶ νῦν τοίην τιν' ἐπιφραζώμεθα μῆτιν:
<A.R. 2.1059>	αὐτὸς δ' ἂν τὸ πάροιθεν ἐπιφρασθεὶς ἐνέποιμι.
<A.R. 2.1060>	ἀνθέμενοι κεφαλῇσιν ἀερσιλόφους τρυφαλείας,
<A.R. 2.1061>	ἡμίσεες μὲν ἐρέσσετ' ἀμοιβαδίς, ἡμίσεες δὲ
<A.R. 2.1062>	δούρασί τε ξυστοῖσι καὶ ἀσπίσιν ἄρσετε νῆα.
<A.R. 2.1063>	αὐτὰρ πασσυδίῃ περιώσιον ὄρνυτ' ἀυτὴν
<A.R. 2.1064>	ἀθρόοι, ὄφρα κολῳὸν ἀηθείῃ φοβέωνται
<A.R. 2.1065>	νεύοντάς τε λόφους καὶ ἐπήορα δούραθ' ὕπερθεν.
<A.R. 2.1066>	εἰ δέ κεν αὐτὴν νῆσον ἱκώμεθα, δὴ τότ' ἔπειτα
<A.R. 2.1067>	σὺν κελάδῳ σακέεσσι πελώριον ὄρσετε δοῦπον."
<A.R. 2.1068>	̔͂Ως ἄρ' ἔφη: πάντεσσι δ' ἐπίρροθος ἥνδανε μῆτις.
<A.R. 2.1069>	ἀμφὶ δὲ χαλκείας κόρυθας κεφαλῇσιν ἔθεντο
<A.R. 2.1070>	δεινὸν λαμπομένας, ἐπὶ δὲ λόφοι ἐσσείοντο
<A.R. 2.1071>	φοινίκεοι. καὶ τοὶ μὲν ἀμοιβήδην ἐλάασκον:
<A.R. 2.1072>	τοὶ δ' αὖτ' ἐγχείῃσι καὶ ἀσπίσι νῆ' ἐκάλυψαν.
<A.R. 2.1073>	ὡς δ' ὅτε τις κεράμῳ κατερέψεται ἑρκίον ἀνήρ,
<A.R. 2.1074>	δώματος ἀγλαΐην τε καὶ ὑετοῦ ἔμμεναι ἄλκαρ,
<A.R. 2.1075>	ἄλλῳ δ' ἔμπεδον ἄλλος ὁμῶς ἐπαμοιβὸς ἄρηρεν:
<A.R. 2.1076>	ὧς οἵγ' ἀσπίσι νῆα συναρτύναντες ἔρεψαν.
<A.R. 2.1077>	οἵη δὲ κλαγγὴ δῄου πέλει ἐξ ὁμάδοιο
<A.R. 2.1078>	ἀνδρῶν κινυμένων, ὁπότε ξυνίωσι φάλαγγες,
<A.R. 2.1079>	τοίη ἄρ' ὑψόθι νηὸς ἐς ἠέρα κίδνατ' ἀυτή.
<A.R. 2.1080>	οὐδέ τιν' οἰωνῶν ἔτ' ἐσέδρακον, ἀλλ' ὅτε νήσῳ
<A.R. 2.1081>	χρίμψαντες σακέεσσιν ἐπέκτυπον, αὐτίκ' ἄρ' οἵγε
<A.R. 2.1082>	μυρίοι ἔνθα καὶ ἔνθα πεφυζότες ἠερέθοντο.
<A.R. 2.1083>	ὡς δ' ὁπότε Κρονίδης πυκινὴν ἐφέηκε χάλαζαν
<A.R. 2.1084>	ἐκ νεφέων ἀνά τ' ἄστυ καὶ οἰκία, τοὶ δ' ὑπὸ τοῖσιν
<A.R. 2.1085>	ἐνναέται κόναβον τεγέων ὕπερ εἰσαΐοντες
<A.R. 2.1086>	ἧνται ἀκήν, ἐπεὶ οὔ σφε κατέλλαβε χείματος ὥρη
<A.R. 2.1087>	ἀπροφάτως, ἀλλὰ πρὶν ἐκαρτύναντο μέλαθρον:
<A.R. 2.1088>	ὧς πυκινὰ πτερὰ τοῖσιν ἐφίεσαν ἀίσσοντες
<A.R. 2.1089>	ὕψι μάλ' ἂμ πέλαγος περάτης εἰς οὔρεα γαίης.
<A.R. 2.1090>	Τίς γὰρ δὴ Φινῆος ἔην νόος, ἐνθάδε κέλσαι
<A.R. 2.1091>	ἀνδρῶν ἡρώων θεῖον στόλον; ἢ καὶ ἔπειτα
<A.R. 2.1092>	ποῖον ὄνειαρ ἔμελλεν ἐελδομένοισιν ἱκέσθαι;
<A.R. 2.1093>	Υἱῆες Φρίξοιο μετὰ πτόλιν ̓Ορχομενοῖο
<A.R. 2.1094>	ἐξ Αἴης ἐνέοντο παρ' Αἰήταο Κυταίου,
<A.R. 2.1095>	Κολχίδα νῆ' ἐπιβάντες, ἵν' ἄσπετον ὄλβον ἄρωνται
<A.R. 2.1096>	πατρός: ὁ γὰρ θνῄσκων ἐπετείλατο τήνδε κέλευθον.
<A.R. 2.1097>	καὶ δὴ ἔσαν νήσοιο μάλα σχεδὸν ἤματι κείνῳ.
<A.R. 2.1098>	Ζεὺς δ' ἀνέμου βορέαο μένος κίνησεν ἀῆναι,
<A.R. 2.1099>	ὕδατι σημαίνων διερὴν ὁδὸν ̓Αρκτούροιο:
<A.R. 2.1100>	αὐτὰρ ὅγ' ἠμάτιος μὲν ἐν οὔρεσι φύλλ' ἐτίνασσεν
<A.R. 2.1101>	τυτθὸν ἐπ' ἀκροτάτοισιν ἀήσυρος ἀκρεμόνεσσιν:
<A.R. 2.1102>	νυκτὶ δ' ἔβη πόντονδε πελώριος, ὦρσε δὲ κῦμα
<A.R. 2.1103>	κεκληγὼς πνοιῇσι: κελαινὴ δ' οὐρανὸν ἀχλὺς
<A.R. 2.1104>	ἄμπεχεν, οὐδέ πῃ ἄστρα διαυγέα φαίνετ' ἰδέσθαι
<A.R. 2.1105>	ἐκ νεφέων, σκοτόεις δὲ περὶ ζόφος ἠρήρειστο.
<A.R. 2.1106>	οἱ δ' ἄρα μυδαλέοι, στυγερὸν τρομέοντες ὄλεθρον,
<A.R. 2.1107>	υἱῆες Φρίξοιο φέρονθ' ὑπὸ κύμασιν αὔτως.
<A.R. 2.1108>	ἱστία δ' ἐξήρπαξ' ἀνέμου μένος, ἠδὲ καὶ αὐτὴν
<A.R. 2.1109>	νῆα διάνδιχ' ἔαξε τινασσομένην ῥοθίοισιν.
<A.R. 2.1110>	ἔνθα δ' ὑπ' ἐννεσίῃσι θεῶν πίσυρές περ ἐόντες
<A.R. 2.1111>	δούρατος ὠρέξαντο πελωρίου, οἷά τε πολλὰ
<A.R. 2.1112>	ῥαισθείσης κεκέδαστο θόοις συναρηρότα γόμφοις.
<A.R. 2.1113>	καὶ τοὺς μὲν νῆσόνδε, παρὲξ ὀλίγον θανάτοιο,
<A.R. 2.1114>	κύματα καὶ ῥιπαὶ ἀνέμου φέρον ἀσχαλόωντας.
<A.R. 2.1115>	αὐτίκα δ' ἐρράγη ὄμβρος ἀθέσφατος, ὗε δὲ πόντον
<A.R. 2.1116>	καὶ νῆσον καὶ πᾶσαν ὅσην κατεναντία νήσου
<A.R. 2.1117>	χώρην Μοσσύνοικοι ὑπέρβιοι ἀμφενέμοντο.
<A.R. 2.1118>	τοὺς δ' ἄμυδις κρατερῷ σὺν δούρατι κύματος ὁρμὴ
<A.R. 2.1119>	υἱῆας Φρίξοιο μετ' ἠιόνας βάλε νήσου
<A.R. 2.1120>	νύχθ' ὕπο λυγαίην: τὸ δὲ μυρίον ἐκ Διὸς ὕδωρ
<A.R. 2.1121>	λῆξεν ἅμ' ἠελίω:ͅ τάχα δ' ἐγγύθεν ἀντεβόλησαν
<A.R. 2.1122>	ἀλλήλοις, ̓́Αργος δὲ παροίτατος ἔκφατο μῦθον:
<A.R. 2.1123>	"̓Αντόμεθα πρὸς Ζηνὸς ̓Εποψίου, οἵτινές ἐστε
<A.R. 2.1124>	ἀνδρῶν, εὐμενέειν τε καὶ ἀρκέσσαι χατέουσιν.
<A.R. 2.1125>	πόντῳ γὰρ τρηχεῖαι ἐπιβρίσασαι ἄελλαι
<A.R. 2.1126>	νηὸς ἀεικελίης διὰ δούρατα πάντ' ἐκέδασσαν,
<A.R. 2.1127>	ᾗ ἔνι πείρομεν οἶμον ἐπὶ χρέος ἐμβεβαῶτες.
<A.R. 2.1128>	τούνεκα νῦν ὑμέας γουναζόμεθ', αἴ κε πίθησθε,
<A.R. 2.1129>	δοῦναι ὅσον τ' εἴλυμα περὶ χροός, ἠδὲ κομίσσαι
<A.R. 2.1130>	ἀνέρας οἰκτείραντας ὁμήλικας ἐν κακότητι.
<A.R. 2.1131>	ἀλλ' ἱκέτας ξείνους Διὸς εἵνεκεν αἰδέσσασθε
<A.R. 2.1132>	Ξεινίου ̔Ικεσίου τε: Διὸς δ' ἄμφω ἱκέται τε
<A.R. 2.1133>	καὶ ξεῖνοι: ὁ δέ που καὶ ἐπόψιος ἄμμι τέτυκται."
<A.R. 2.1134>	Τὸν δ' αὖτ' Αἴσονος υἱὸς ἐπιφραδέως ἐρέεινεν,
<A.R. 2.1135>	μαντοσύνας Φινῆος ὀισσάμενος τελέεσθαι:
<A.R. 2.1136>	"Ταῦτα μὲν αὐτίκα πάντα παρέξομεν εὐμενέοντες.
<A.R. 2.1137>	ἀλλ' ἄγε μοι κατάλεξον ἐτήτυμον, ὁππόθι γαίης
<A.R. 2.1138>	ναίετε, καὶ χρέος οἷον ὑπεὶρ ἅλα νεῖσθαι ἀνώγει,
<A.R. 2.1139>	αὐτῶν θ' ὑμείων ὄνομα κλυτόν, ἠδὲ γενέθλην."
<A.R. 2.1140>	Τὸν δ' ̓́Αργος προσέειπεν ἀμηχανέων κακότητι:
<A.R. 2.1141>	"Αἰολίδην Φρίξον τιν' ἀφ' ̔Ελλάδος Αἶαν ἱκέσθαι
<A.R. 2.1142>	ἀτρεκέως δοκέω που ἀκούετε καὶ πάρος αὐτοί,
<A.R. 2.1143>	Φρίξον, ὅτις πτολίεθρον ἀνήλυθεν Αἰήταο,
<A.R. 2.1144>	κριοῦ ἐπεμβεβαώς, τόν ῥα χρύσειον ἔθηκεν
<A.R. 2.1145>	̔Ερμείας: κῶας δὲ καὶ εἰσέτι νῦν κεν ἴδοισθε.
<A.R. 2.1146>	τὸν μὲν ἔπειτ' ἔρρεξεν ἑῇς ὑποθημοσύνῃσιν
<A.R. 2.1147>	Φυξίῳ ἐκ πάντων Κρονίδῃ Διί. καί μιν ἔδεκτο
<A.R. 2.1148>	Αἰήτης μεγάρῳ, κούρην τέ οἱ ἐγγυάλιξεν
<A.R. 2.1149>	Χαλκιόπην ἀνάεδνον ἐυφροσύνῃσι νόοιο.
<A.R. 2.1150>	τῶν ἐξ ἀμφοτέρων εἰμὲν γένος. ἀλλ' ὁ μὲν ἤδη
<A.R. 2.1151>	γηραιὸς θάνε Φρίξος ἐν Λἰήταο δόμοισιν:
<A.R. 2.1152>	ἡμεῖς δ' αὐτίκα πατρὸς ἐφετμάων ἀλέγοντες
<A.R. 2.1153>	νεύμεθ' ἐς ̓Ορχομενὸν κτεάνων ̓Αθάμαντος ἕκητι.
<A.R. 2.1154>	εἰ δὲ καὶ οὔνομα δῆθεν ἐπιθύεις δεδαῆσθαι,
<A.R. 2.1155>	τῷδε Κυτίσσωρος πέλει οὔνομα, τῷ δέ τε Φρόντις,
<A.R. 2.1156>	τῷ δὲ Μέλας: ἐμὲ δ' αὐτὸν ἐπικλείοιτέ κεν ̓́Αργον."
<A.R. 2.1157>	̔͂Ως φάτ': ἀριστῆες δὲ συνηβολίῃ κεχάροντο,
<A.R. 2.1158>	καί σφεας ἀμφίεπον περιθαμβέες. αὐτὰρ ̓Ιήσων
<A.R. 2.1159>	ἐξαῦτις κατὰ μοῖραν ἀμείψατο τοῖσδ' ἐπέεσσιν:
<A.R. 2.1160>	"̓͂Η ἄρα δὴ γνωτοὶ πατρώιοι ἄμμιν ἐόντες
<A.R. 2.1161>	λίσσεσθ' εὐμενέοντας ἐπαρκέσσαι κακότητα.
<A.R. 2.1162>	Κρηθεὺς γάρ ῥ' ̓Αθάμας τε κασίγνητοι γεγάασιν.
<A.R. 2.1163>	Κρηθῆος δ' υἱωνὸς ἐγὼ σὺν τοισίδ' ἑταίροις
<A.R. 2.1164>	̔Ελλάδος ἐξ αὐτῆς νέομ' ἐς πόλιν Αἰήταο.
<A.R. 2.1165>	ἀλλὰ τὰ μὲν καὶ ??αῦτις ἐνίφομεν ἀλλήλοισιν.
<A.R. 2.1166>	νῦν δ' ἕσσασθε πάροιθεν: ὑπ' ἐννεσίῃσι δ' ὀίω
<A.R. 2.1167>	ἀθανάτων ἐς χεῖρας ἐμὰς χατέοντας ἱκέσθαι."
<A.R. 2.1168>	̓͂Η ῥα, καὶ ἐκ νηὸς δῶκέ σφισιν εἵματα δῦναι.
<A.R. 2.1169>	πασσυδίῃ δἤπειτα κίον μετὰ νηὸν ̓́Αρηος,
<A.R. 2.1170>	μῆλ' ἱερευσόμενοι: περὶ δ' ἐσχάρῃ ἐστήσαντο
<A.R. 2.1171>	ἐσσυμένως, ἥ τ' ἐκτὸς ἀνηρεφέος πέλε νηοῦ
<A.R. 2.1172>	στιάων: εἴσω δὲ μέλας λίθος ἠρήρειστο
<A.R. 2.1173>	ἱερός, ᾧ ποτε πᾶσαι ̓Αμαζόνες εὐχετόωντο.
<A.R. 2.1174>	οὐδέ σφιν θέμις ἦεν, ὅτ' ἀντιπέρηθεν ἵκοιντο,
<A.R. 2.1175>	μήλων τ' ἠδὲ βοῶν τῇδ' ἐσχάρῃ ἱερὰ καίειν:
<A.R. 2.1176>	ἀλλ' ἵππους δαίτρευον, ἐπηετανὸν κομέουσαι.
<A.R. 2.1177>	αὐτὰρ ἐπεὶ ῥέξαντες ἐπαρτέα δαῖτ' ἐπάσαντο,
<A.R. 2.1178>	δὴ τότ ἄρ' Αἰσονίδης μετεφώνεεν, ἦρχέ τε μύθων:
<A.R. 2.1179>	"Ζεὺς ἐτεῇ τὰ ἕκαστ' ἐπιδέρκεται: οὐδέ μιν ἄνδρες
<A.R. 2.1180>	λήθομεν ἔμπεδον, οἵ τε θεουδέες οὐδὲ δίκαιοι.
<A.R. 2.1181>	ὡς μὲν γὰρ πατέρ' ὑμὸν ὑπεξείρυτο φόνοιο
<A.R. 2.1182>	μητρυιῆς, καὶ νόσφιν ἀπειρέσιον πόρεν ὄλβον:
<A.R. 2.1183>	ὧς δὲ καὶ ὑμέας αὖτις ἀπήμονας ἐξεσάωσεν
<A.R. 2.1184>	χείματος οὐλομένοιο. πάρεστι δὲ τῆσδ' ἐπὶ νηὸς
<A.R. 2.1185>	ἔνθα καὶ ἔνθα νέεσθαι, ὅπῃ φίλον, εἴτε μετ' Αἶαν,
<A.R. 2.1186>	εἶτε μετ' ἀφνειὴν θείου πόλιν ̓Ορχομενοῖο.
<A.R. 2.1187>	τὴν γὰρ ̓Αθηναίη τεχνήσατο, καὶ τάμε χαλκῷ
<A.R. 2.1188>	δούρατα Πηλιάδος κορυφῆς πέρι: σὺν δέ οἱ ̓́Αργος
<A.R. 2.1189>	τεῦξεν. ἀτὰρ κείνην γε κακὸν διὰ κῦμ' ἐκέδασσεν,
<A.R. 2.1190>	πρὶν καὶ πετράων σχεδὸν ἐλθεῖν, αἵ τ' ἐνὶ πόντῳ
<A.R. 2.1191>	στεινωπῷ συνίασι πανήμεροι ἀλλήλῃσιν.
<A.R. 2.1192>	ἀλλ' ἄγεθ' ὧδε καὶ αὐτοὶ ἐς ̔Ελλάδα μαιομένοισιν
<A.R. 2.1193>	κῶας ἄγειν χρύσειον ἐπίρροθοι ἄμμι πέλεσθε
<A.R. 2.1194>	καὶ πλόου ἡγεμονῆες, ἐπεὶ Φρίξοιο θυηλὰς
<A.R. 2.1195>	στέλλομαι ἀμπλήσων, Ζηνὸς χόλον Αἰολίδῃσιν."
<A.R. 2.1196>	̓́Ισκε παρηγορέων: οἱ δ' ἔστυγον εἰσαΐοντες.
<A.R. 2.1197>	οὐ γὰρ ἔφαν τεύξεσθαι ἐνηέος Αἰήταο
<A.R. 2.1198>	κῶας ἄγειν κριοῖο μεμαότας, ὧδε δ' ἔειπεν
<A.R. 2.1199>	̓́Αργος, ἀτεμβόμενος τοῖον στόλον ἀμφιπένεσθαι:
<A.R. 2.1200>	"̓͂Ω φίλοι, ἡμέτερον μὲν ὅσον σθένος, οὔποτ' ἀρωγῆς
<A.R. 2.1201>	σχήσεται, οὐδ' ἠβαιόν, ὅτε χρειώ τις ἵκηται.
<A.R. 2.1202>	ἀλλ' αἰνῶς ὀλοῇσιν ἀπηνείῃσιν ἄρηρεν
<A.R. 2.1203>	Αἰήτης: τῶ καὶ περιδείδια ναυτίλλεσθαι.
<A.R. 2.1204>	στεῦται δ' ̓Ηελίου γόνος ἔμμεναι: ἀμφὶ δὲ Κόλχων
<A.R. 2.1205>	ἔθνεα ναιετάουσιν ἀπείρονα: καὶ δέ κεν ̓́Αρει
<A.R. 2.1206>	σμερδαλέην ἐνοπὴν μέγα τε σθένος ἰσοφαρίζοι.
<A.R. 2.1207>	οὐ μὰν οὐδ' ἀπάνευθεν ἑλεῖν δέρος Αἰήταο
<A.R. 2.1208>	ῥηίδιον, τοῖός μιν ὄφις περί τ' ἀμφί τ' ἔρυται
<A.R. 2.1209>	ἀθάνατος καὶ ἄυπνος, ὃν αὐτὴ Γαῖ' ἀνέφυσεν
<A.R. 2.1210>	Καυκάσου ἐν κνημοῖσι, Τυφαονίη ὅθι πέτρη,
<A.R. 2.1211>	ἔνθα Τυφάονά φασι Διὸς Κρονίδαο κεραυνῷ
<A.R. 2.1212>	βλήμενον, ὁππότε οἱ στιβαρὰς ἐπορέξατο χεῖρας,
<A.R. 2.1213>	θερμὸν ἀπὸ κρατὸς στάξαι φόνον: ἵκετο δ' αὔτως
<A.R. 2.1214>	οὔρεα καὶ πεδίον Νυσήιον, ἔνθ' ἔτι νῦν περ
<A.R. 2.1215>	κεῖται ὑποβρύχιος Σερβωνίδος ὕδασι λίμνης."
<A.R. 2.1216>	̔͂Ως ἄρ' ἔφη: πολέεσσι δ' ἐπὶ χλόος εἷλε παρειὰς
<A.R. 2.1217>	αὐτίκα, τοῖον ἄεθλον ὅτ' ἔκλυον. αἶψα δὲ Πηλεὺς
<A.R. 2.1218>	θαρσαλέοις ἐπέεσσιν ἀμείψατο, φώνησέν τε:
<A.R. 2.1219>	"Μηδ' οὕτως, ἠθεῖε, λίην δειδίσσεο θυμῷ.
<A.R. 2.1220>	οὔτε γὰρ ὧδ' ἀλκὴν ἐπιδευόμεθ', ὥστε χερείους
<A.R. 2.1221>	ἔμμεναι Αἰήταο σὺν ἔντεσι πειρηθῆναι.
<A.R. 2.1222>	ἀλλὰ καὶ ἡμέας οἴω ἐπισταμένους πολέμοιο
<A.R. 2.1223>	κεῖσε μολεῖν, μακάρων σχεδὸν αἵματος ἐκγεγαῶτας.
<A.R. 2.1224>	τῶ εἰ μὴ φιλότητι δέρος χρύσειον ὀπάσσει,
<A.R. 2.1225>	οὔ οἱ χραισμήσειν ἐπιέλπομαι ἔθνεα Κόλχων."
<A.R. 2.1226>	̔͂Ως οἵγ' ἀλλήλοισιν ἀμοιβαδὸν ἠγορόωντο,
<A.R. 2.1227>	μέσφ' αὖτις δόρποιο κορεσσάμενοι κατέδαρθεν.
<A.R. 2.1228>	ἦρι δ' ἀνεγρομένοισιν ἐυκραὴς ἄεν οὖρος:
<A.R. 2.1229>	ἱστία δ' ἤειραν, τὰ δ' ὑπαὶ ῥιπῆς ἀνέμοιο
<A.R. 2.1230>	τείνετο: ῥίμφα δὲ νῆσον ἀποπροέλειπον ̓́Αρηος.
<A.R. 2.1231>	Νυκτὶ δ' ἐπιπλομένῃ Φιλυρηίδα νῆσον ἄμειβον:
<A.R. 2.1232>	ἔνθα μὲν Οὐρανίδης Φιλύρῃ Κρόνος, εὖτ' ἐν ̓Ολύμπῳ
<A.R. 2.1233>	Τιτήνων ἤνασσεν, ὁ δὲ Κρηταῖον ὑπ' ἄντρον
<A.R. 2.1234>	Ζεὺς ἔτι Κουρήτεσσι μετετρέφετ' ̓Ιδαίοισιν,
<A.R. 2.1235>	̔Ρείην ἐξαπαφών παρελέξατο: τοὺς δ' ἐνὶ λέκτροις
<A.R. 2.1236>	τέτμε θεὰ μεσσηγύς: ὁ δ' ἐξ εὐνῆς ἀνορούσας
<A.R. 2.1237>	ἔσσυτο χαιτήεντι φυὴν ἐναλίγκιος ἵππῳ:
<A.R. 2.1238>	ἡ δ' αἰδοῖ χῶρόν τε καὶ ἤθεα κεῖνα λιποῦσα
<A.R. 2.1239>	̓Ωκεανὶς Φιλύρη εἰς οὔρεα μακρὰ Πελασγῶν
<A.R. 2.1240>	ἦλθ', ἵνα δὴ Χείρωνα πελώριον, ἄλλα μὲν ἵππῳ,
<A.R. 2.1241>	ἄλλα θεῷ ἀτάλαντον, ἀμοιβαίῃ τέκεν εὐνῇ.
<A.R. 2.1242>	Κεῖθεν δ' αὖ Μάκρωνας ἀπειρεσίην τε Βεχείρων
<A.R. 2.1243>	γαῖαν ὑπερφιάλους τε παρεξενέοντο Σάπειρας,
<A.R. 2.1244>	Βύζηράς τ' ἐπὶ τοί̔σιν: ἐπιπρὸ γὰρ αἰὲν ἔτεμνον
<A.R. 2.1245>	ἐσσυμένως, λιαροῖο φορεύμενοι ἐξ ἀνέμοιο.
<A.R. 2.1246>	καὶ δὴ νισσομένοισι μυχὸς διεφαίνετο Πόντου.
<A.R. 2.1247>	καὶ δὴ Καυκασίων ὀρέων ἀνέτελλον ἐρίπναι
<A.R. 2.1248>	ἠλίβατοι, τόθι γυῖα περὶ στυφελοῖσι πάγοισιν
<A.R. 2.1249>	ἰλλόμενος χαλκέῃσιν ἀλυκτοπέδῃσι Προμηθεὺς
<A.R. 2.1250>	αἰετὸν ἥπατι φέρβε παλιμπετὲς ἀίσσοντα.
<A.R. 2.1251>	τὸν μὲν ἐπ' ἀκροτάτης ἴδον ἕσπερον ὀξέι ῥοίζῳ
<A.R. 2.1252>	νηὸς ὑπερπτάμενον νεφέων σχεδόν: ἀλλὰ καὶ ἔμπης
<A.R. 2.1253>	λαίφεα πάντ' ἐτίναξε, παραιθύξας πτερύγεσσιν.
<A.R. 2.1254>	οὐ γὰρ' ὅγ' αἰθερίοιο φυὴν ἔχεν οἰωνοῖο,
<A.R. 2.1255>	ἶσα δ' ἐυξέστοις ὠκύπτερα πάλλεν ἐρετμοῖς,
<A.R. 2.1256>	δηρὸν δ'. οὐ μετέπειτα πολύστονον ἄιον αὐδὴν
<A.R. 2.1257>	ἧπαρ ἀνελκομένοιο Προμηθέος: ἔκτυπε δ' αἰθὴρ
<A.R. 2.1258>	οἰμωγῇ, μέσφ' αὖτις ἀπ' οὔρεος ἀίσσοντα
<A.R. 2.1259>	αἰετὸν ὠμηστὴν αὐτὴν ὁδὸν εἰσενόησαν.
<A.R. 2.1260>	ἐννύχιοι δ' ̓́Αργοιο δαημοσύνῃσιν ἵκοντο
<A.R. 2.1261>	Φᾶσίν τ' εὐρὺ ῥέοντα, καὶ ἔσχατα πείρατα πόντοι
<A.R. 2.1262>	Αὐτίκα δ' ἱστία μὲν καὶ ἐπίκριον ἔνδοθι κοίλης
<A.R. 2.1263>	ἱστοδόκης στείλαντες ἐκόσμεον: ἐν δὲ καὶ αὐτὸν
<A.R. 2.1264>	ἱστὸν ἄφαρ χαλάσαντο παρακλιδόν: ὦκα δ' ἐρετμοῖς
<A.R. 2.1265>	εἰσέλασαν ποταμοῖο μέγαν ῥόον: αὐτὰρ ὁ πάντῃ
<A.R. 2.1266>	καχλάζων ὑπόεικεν. ἔχον δ' ἐπ' ἀριστερὰ χειρῶν
<A.R. 2.1267>	Καύκασον αἰπήεντα Κυταιίδα τε πτόλιν Αἴης,
<A.R. 2.1268>	ἔνθεν δ' αὖ πεδίον τὸ ̓Αρήιον ἱερά τ' ἄλση
<A.R. 2.1269>	τοῖο θεοῦ, τόθι κῶας ὄφις εἴρυτο δοκεύων
<A.R. 2.1270>	πεπτάμενον λασίοισιν ἐπὶ δρυὸς ἀκρεμόνεσσιν.
<A.R. 2.1271>	αὐτὸς δ' Αἰσονίδης χρυσέῳ ποταμόνδε κυπέλλῳ
<A.R. 2.1272>	οἴνου ἀκηρασίοιο μελισταγέας χέε λοιβὰς
<A.R. 2.1273>	Γαίῃ τ' ἐνναέταις τε θεοῖς ψυχαῖς τε καμόντων
<A.R. 2.1274>	ἡρώων: γουνοῦτο δ' ἀπήμονας εἶναι ἀρωγοὺς
<A.R. 2.1275>	εὐμενέως, καὶ νηὸς ἐναίσιμα πείσματα δέχθαι.
<A.R. 2.1276>	αὐτίκα δ' ̓Αγκαῖος τοῖον μετὰ μῦθον ἔειπεν:
<A.R. 2.1277>	"Κολχίδα μὲν δὴ γαῖαν ἱκάνομεν ἠδὲ ῥέεθρα
<A.R. 2.1278>	Φάσιδος: ὥρη δ' ἧμιν ἐνὶ σφίσι μητιάασθαι,
<A.R. 2.1279>	εἴτ' οὖν μειλιχίῃ πειρησόμεθ' Αἰήταο,
<A.R. 2.1280>	εἴτε καὶ ἀλλοίη τις ἐπήβολος ἔσσεται ὁρμή."
<A.R. 2.1281>	̔͂Ως ἔφατ': ̓́Αργου δ' αὖτε παρηγορίῃσιν ̓Ιήσων
<A.R. 2.1282>	ὑψόθι νῆ' ἐκέλευσεν ἐπ' εὐναίῃσιν ἐρύσσαι
<A.R. 2.1283>	δάσκιον εἰσελάσαντας ἕλος: τὸ δ' ἐπισχεδὸν ἦεν
<A.R. 2.1284>	νισσομένων, ἔνθ' οἵγε διὰ κνέφας ηὐλίζοντο.
<A.R. 2.1285>	ἠὼς δ' οὐ μετὰ δηρὸν ἐελδομένοις ἐφαάνθη.
<A.R. 3.1>	Εἰ δ' ἄγε νῦν, ̓Ερατώ, παρά θ' ἵστασο, καί μοι ἔνισπε,
<A.R. 3.2>	ἔνθεν ὅπως ἐς ̓Ιωλκὸν ἀνήγαγε κῶας ̓Ιήσων
<A.R. 3.3>	Μηδείης ὑπ' ἔρωτι. σὺ γὰρ καὶ Κύπριδος αἶσαν
<A.R. 3.4>	ἔμμορες, ἀδμῆτας δὲ τεοῖς μελεδήμασι θέλγεις
<A.R. 3.5>	παρθενικάς: τῶ καί τοι ἐπήρατον οὔνομ' ἀνῆπται.
<A.R. 3.6>	̔͂Ως οἱ μὲν πυκινοῖσιν ἀνωίστως δονάκεσσιν
<A.R. 3.7>	μίμνον ἀριστῆες λελοχημένοι: αἱ δ' ἐνόησαν
<A.R. 3.8>	̔́Ηρη ̓Αθηναίη τε, Διὸς δ' αὐτοῖο καὶ ἄλλων
<A.R. 3.9>	ἀθανάτων ἀπονόσφι θεῶν θάλαμόνδε κιοῦσαι
<A.R. 3.10>	βούλευον: πείραζε δ' ̓Αθηναίην πάρος ̔́Ηρη:
<A.R. 3.11>	"Αὐτὴ νῦν προτέρη, θύγατερ Διός, ἄρχεο βουλῆς.
<A.R. 3.12>	τί χρέος; ἠὲ δόλον τινὰ μήσεαι, ᾧ κεν ἑλόντες
<A.R. 3.13>	χρύσεον Αἰήταο μεθ' ̔Ελλάδα κῶας ἄγοιντο,
<A.R. 3.14>	ἦ καὶ τόνγ' ἐπέεσσι παραιφάμενοι πεπίθοιεν
<A.R. 3.15>	μειλιχίοις; ἦ γὰρ ὅγ' ὑπερφίαλος πέλει αἰνῶς.
<A.R. 3.16>	ἔμπης δ' οὔτινα πεῖραν ἀποτρωπᾶσθαι ἔοικεν."
<A.R. 3.17>	̔͂Ως φάτο: τὴν δὲ παρᾶσσον ̓Αθηναίη προσέειπεν:
<A.R. 3.18>	"Καὶ δ' αὐτὴν ἐμὲ τοῖα μετὰ φρεσὶν ὁρμαίνουσαν,
<A.R. 3.19>	̓́Ηρη, ἀπηλεγέως ἐξείρεαι. ἀλλά τοι οὔπω
<A.R. 3.20>	φράσσασθαι νοέω τοῦτον δόλον, ὅστις ὀνήσει
<A.R. 3.21>	θυμὸν ἀριστήων: πολέας δ' ἐπεδοίασα βουλάς."
<A.R. 3.22>	̓͂Η, καὶ ἐπ' οὔδεος αἵγε ποδῶν πάρος ὄμματ' ἔπηξαν,
<A.R. 3.23>	ἄνδιχα πορφύρουσαι ἐνὶ σφίσιν: αὐτίκα δ' ̔́Ηρη
<A.R. 3.24>	τοῖον μητιόωσα παροιτέρη ἔκφατο μῦθον:
<A.R. 3.25>	"Δεῦρ' ἴομεν μετὰ Κύπριν: ἐπιπλόμεναι δέ μιν ἄμφω
<A.R. 3.26>	παιδὶ ἑῷ εἰπεῖν ὀτρύνομεν, αἴ κε πίθηται
<A.R. 3.27>	κούρην Αἰήτεω πολυφάρμακον οἷσι βέλεσσιν
<A.R. 3.28>	θέλξαι ὀιστεύσας ἐπ' ̓Ιήσονι. τὸν δ' ἂν ὀίω
<A.R. 3.29>	κείνης ἐννεσίῃσιν ἐς ̔Ελλάδα κῶας ἀνάξειν."
<A.R. 3.30>	̔͂Ως ἄρ' ἔφη: πυκινὴ δὲ συνεύαδε μῆτις ̓Αθήνῃ,
<A.R. 3.31>	καί μιν ἔπειτ' ἐξαῦτις ἀμείβετο μειλιχίοισιν:
<A.R. 3.32>	"̔́Ηρη, νήιδα μέν με πατὴρ τέκε τοῖο βολάων,
<A.R. 3.33>	οὐδέ τινα χρειὼ θελκτήριον οἶδα πόθοιο.
<A.R. 3.34>	εἰ δέ σοι αὐτῇ μῦθος ἐφανδάνει, ἦ τ' ἂν ἔγωγε
<A.R. 3.35>	ἑσποίμην: σὺ δέ κεν φαίης ἔπος ἀντιόωσα."
<A.R. 3.36>	̓͂Η, καὶ ἀναΐξασαι ἐπὶ μέγα δῶμα νέοντο
<A.R. 3.37>	Κύπριδος, ὅ ῥά τέ οἱ δεῖμεν πόσις ἀμφιγυήεις,
<A.R. 3.38>	ὁππότε μιν τὰ πρῶτα παραὶ Διὸς ἦγεν ἄκοιτιν.
<A.R. 3.39>	ἕρκεα δ' εἰσελθοῦσαι ὑπ' αἰθούσῃ θαλάμοιο
<A.R. 3.40>	ἔσταν, ἵν' ἐντύνεσκε θεὰ λέχος ̔Ηφαίστοιο.
<A.R. 3.41>	ἀλλ' ὁ μὲν ἐς χαλκεῶνα καὶ ἄκμονας ἦρι βεβήκει,
<A.R. 3.42>	νήσοιο πλαγκτῆς εὐρὺν μυχόν, ᾧ ἔνι πάντα
<A.R. 3.43>	δαίδαλα χάλκευεν ῥιπῇ πυρός' ἡ δ' ἄρα μούνη
<A.R. 3.44>	ἧστο δόμῳ δινωτὸν ἀνὰ θρόνον, ἄντα θυράων.
<A.R. 3.45>	λευκοῖσιν δ' ἑκάτερθε κόμας ἐπιειμένη ὤμοις
<A.R. 3.46>	κόσμει χρυσείῃ διὰ κερκίδι, μέλλε δὲ μακροὺς
<A.R. 3.47>	πλέξασθαι πλοκάμους: τὰς δὲ προπάροιθεν ἰδοῦσα
<A.R. 3.48>	ἔσχεθεν, εἴσω τέ σφ' ἐκάλει, καὶ ἀπὸ θρόνου ὦρτο,
<A.R. 3.49>	εἷσέ τ' ἐνὶ κλισμοῖσιν: ἀτὰρ μετέπειτα καὶ αὐτὴ
<A.R. 3.50>	ἵζανεν, ἀψήκτους δὲ χεροῖν ἀνεδήσατο χαίτας.
<A.R. 3.51>	τοῖα δὲ μειδιόωσα προσέννεπεν αἱμυλίοισιν:
<A.R. 3.52>	"̓Ηθεῖαι, τίς δεῦρο νόος χρειω τε κομίζει
<A.R. 3.53>	δηναιὰς αὔτως; τί δ' ἱκάνετον, οὔτι πάρος γε
<A.R. 3.54>	λίην φοιτίζουσαι, ἐπεὶ περίεστε θεάων;"
<A.R. 3.55>	Τὴν δ' ̔́Ηρη τοίοισιν ἀμειβομένη προσέειπεν:
<A.R. 3.56>	"Κερτομέεις: νῶιν δὲ κέαρ συνορίνεται ἄτῃ.
<A.R. 3.57>	ἤδη γὰρ ποταμῷ ἐνὶ Φάσιδι νῆα κατίσχει
<A.R. 3.58>	Αἰσονίδης, ἠδ' ἄλλοι ὅσοι μετὰ κῶας ἕπονται.
<A.R. 3.59>	τῶν ἤτοι πάντων μέν, ἐπεὶ πέλας ἔργον ὄρωρεν,
<A.R. 3.60>	δείδιμεν ἐκπάγλως, περὶ δ' Αἰσονίδαο μάλιστα.
<A.R. 3.61>	τὸν μὲν ἐγών, εἰ καί περ ἐς ̓́Αιδα ναυτίλληται
<A.R. 3.62>	λυσόμενος χαλκέων ̓Ιξίονα νειόθι δεσμῶν,
<A.R. 3.63>	ῥύσομαι, ὅσσον ἐμοῖσιν ἐνὶ σθένος ἔπλετο γυίοις,
<A.R. 3.64>	ὄφρα μὴ ἐγγελάσῃ Πελίης κακὸν οἶτον ἀλύξας,
<A.R. 3.65>	ὅς μ' ὑπερηνορέῃ θυέων ἀγέραστον ἔθηκεν.
<A.R. 3.66>	καὶ δ' ἄλλως ἔτι καὶ πρὶν ἐμοὶ μέγα φίλατ' ̓Ιήσων
<A.R. 3.67>	ἐξότ' ἐπὶ προχοῇσιν ἅλις πλήθοντος ̓Αναύρου
<A.R. 3.68>	ἀνδρῶν εὐνομίης πειρωμένῃ ἀντεβόλησεν
<A.R. 3.69>	θήρης ἐξανιών: νιφετῷ δ' ἐπαλύνετο πάντα
<A.R. 3.70>	οὔρεα καὶ σκοπιαὶ περιμήκεες, οἱ δὲ κατ' αὐτῶν
<A.R. 3.71>	χείμαρροι καναχηδὰ κυλινδόμενοι φορέοντο.
<A.R. 3.72>	γρηὶ δέ μ' εἰσαμένην ὀλοφύρατο, καί μ' ἀναείρας
<A.R. 3.73>	αὐτὸς ἑοῖς ὤμοισι διὲκ προαλὲς φέρεν ὕδωρ.
<A.R. 3.74>	τῶ νύ μοι ἄλληκτον περιτίεται: οὐδέ κε λώβην
<A.R. 3.75>	τίσειεν Πελίης, εἰ μή σύ γε νόστον ὀπάσσεις."
<A.R. 3.76>	̔͂Ως ηὔδα: Κύπριν δ' ἐνεοστασίη λάβε μύθων.
<A.R. 3.77>	ἅζετο δ' ἀντομένην ̔́Ηρην ἕθεν εἰσορόωσα,
<A.R. 3.78>	καί μιν ἔπειτ' ἀγανοῖσι προσέννεπεν ἥγ' ἐπέεσσιν:
<A.R. 3.79>	"Πότνα θεά, μή τοί τι κακώτερον ἄλλο πέλοιτο
<A.R. 3.80>	Κύπριδος, εἰ δὴ σεῖο λιλαιομένης ἀθερίζω
<A.R. 3.81>	ἢ ἔπος ἠέ τι ἔργον, ὅ κεν χέρες αἵγε κάμοιεν
<A.R. 3.82>	ἠπεδαναί: καὶ μή τις ἀμοιβαίη χάρις ἔστω."
<A.R. 3.83>	̔͂Ως ἔφαθ': ̔́Ηρη δ' αὖτις ἐπιφραδέως ἀγορευσεν:
<A.R. 3.84>	"Οὔτι βίης χατέουσαι ἱκάνομεν, οὐδέ τι χειρῶν.
<A.R. 3.85>	ἀλλ' αὔτως ἀκέουσα τεῷ ἐπικέκλεο παιδὶ
<A.R. 3.86>	παρθένον Αἰήτεω θέλξαι πόθῳ Αἰσονίδαο.
<A.R. 3.87>	εἰ γάρ οἱ κείνη συμφράσσεται εὐμενέουσα,
<A.R. 3.88>	ῥηιδίως μιν ἑλόντα δέρος χρύσειον ὀίω
<A.R. 3.89>	νοστήσειν ἐς ̓Ιωλκόν, ἐπεὶ δολόεσσα τέτυκται."
<A.R. 3.90>	̔͂Ως ἄρ' ἔφη: Κύπρις δὲ μετ' ἀμφοτέρῃσιν ἔειπεν:
<A.R. 3.91>	"̔́Ηρη, ̓Αθηναίη τε, πίθοιτό κεν ὔμμι μάλιστα,
<A.R. 3.92>	ἢ ἐμοί. ὑμείων γὰρ ἀναιδήτῳ περ ἐόντι
<A.R. 3.93>	τυτθή γ' αἰδὼς ἔσσετ' ἐν ὄμμασιν: αὐτὰρ ἐμεῖο
<A.R. 3.94>	οὐκ ὄθεται, μάλα δ' αἰὲν ἐριδμαίνων ἀθερίζει.
<A.R. 3.95>	καὶ δή οἱ μενέηνα, περισχομένη κακότητι,
<A.R. 3.96>	αὐτοῖσιν τόξοισι δυσηχέας ἆξαι ὀιστοὺς
<A.R. 3.97>	ἀμφαδίην. τοῖον γὰρ ἐπηπείλησε χαλεφθείς,
<A.R. 3.98>	εἰ μὴ τηλόθι χεῖρας, ἕως ἔτι θυμὸν ἐρύκει,
<A.R. 3.99>	ἕξω ἐμάς, μετέπειτά γ' ἀτεμβοίμην ἑοῖ αὐτῇ."
<A.R. 3.100>	̔͂Ως φάτο: μείδησαν δὲ θεαί, καὶ ἐσέδρακον ἄντην
<A.R. 3.101>	ἀλλήλαις. ἡ δ' αὖτις ἀκηχεμένη προσέειπεν:
<A.R. 3.102>	"̓́Αλλοις ἄλγεα τἀμὰ γέλως πέλει: οὐδέ τί με χρὴ
<A.R. 3.103>	μυθεῖσθαι πάντεσσιν: ἅλις εἰδυῖα καὶ αὐτή.
<A.R. 3.104>	νῦν δ' ἐπεὶ ὔμμι φίλον τόδε δὴ πέλει ἀμφοτέρῃσιν,
<A.R. 3.105>	πειρήσω, καί μιν μειλίξομαι, οὐδ' ἀπιθήσει."
<A.R. 3.106>	̔͂Ως φάτο: τὴν δ' ̔́Ηρη ῥαδινῆς ἐπεμάσσατο χειρός,
<A.R. 3.107>	ἦκα δὲ μειδιόωσα παραβλήδην προσέειπεν:
<A.R. 3.108>	"Οὕτω νῦν, Κυθέρεια, τόδε χρέος, ὡς ἀγορεύεις,
<A.R. 3.109>	ἔρξον ἄφαρ: καὶ μή τι χαλέπτεο, μηδ' ἐρίδαινε
<A.R. 3.110>	χωομένη σῷ παιδί: μεταλλήξει γὰρ ὀπίσσω."
<A.R. 3.111>	̓͂Η ῥα, καὶ ἔλλιπε θῶκον: ἐφωμάρτησε δ' ̓Αθήνη:
<A.R. 3.112>	ἐκ δ' ἴσαν ἄμφω ταίγε παλίσσυτοι. ἡ δὲ καὶ αὐτὴ
<A.R. 3.113>	βῆ ῥ̓ ἴμεν Οὐλύμποιο κατὰ πτύχας, εἴ μιν ἐφεύροι.
<A.R. 3.114>	εὗρε δὲ τόνγ' ἀπάνευθε Διὸς θαλερῇ ἐν ἀλωῇ,
<A.R. 3.115>	οὐκ οἶον, μετα καὶ Γανυμήδεα, τόν ῥά ποτε Ζεὺς
<A.R. 3.116>	οὐρανῷ ἐγκατένασσεν ἐφέστιον ἀθανάτοισιν,
<A.R. 3.117>	κάλλεος ἱμερθείς. ἀμφ' ἀστραγάλοισι δὲ τώγε
<A.R. 3.118>	χρυσείοις, ἅ τε κοῦροι ὁμήθεες, ἑψιόωντο.
<A.R. 3.119>	καί ῥ̓ ὁ μὲν ἤδη πάμπαν ἐνίπλεον ᾧ ὑπὸ μαζῷ
<A.R. 3.120>	μάργος ̓́Ερως λαιῆς ὑποΐσχανε χειρὸς ἀγοστόν,
<A.R. 3.121>	ὀρθὸς ἐφεστηώς: γλυκερὸν δέ οἱ ἀμφὶ παρειὰς
<A.R. 3.122>	χροιῇ θάλλεν ἔρευθος. ὁ δ' ἐγγύθεν ὀκλαδὸν ἧστο
<A.R. 3.123>	σῖγα κατηφιόων: δοιὼ δ' ἔχεν, ἄλλον ἔτ' αὔτως
<A.R. 3.124>	ἄλλῳ ἐπιπροϊείς, κεχόλωτο δὲ καγχαλόωντι.
<A.R. 3.125>	καὶ μὴν τούσγε παρᾶσσον ἐπὶ προτέροισιν ὀλέσσας
<A.R. 3.126>	βῆ κενεαῖς σὺν χερσὶν ἀμήχανος, οὐδ' ἐνόησεν
<A.R. 3.127>	Κύπριν ἐπιπλομένην. ἡ δ' ἀντίη ἵστατο παιδός,
<A.R. 3.128>	καί μιν ἄφαρ γναθμοῖο κατασχομένη προσέειπεν:
<A.R. 3.129>	"Τίπτ' ἐπιμειδιάᾳς, ἄφατον κακόν; ἦέ μιν αὔτως
<A.R. 3.130>	ἤπαφες, οὐδὲ δίκῃ περιέπλεο νῆιν ἐόντα;
<A.R. 3.131>	εἰ δ' ἄγε μοι πρόφρων τέλεσον χρέος, ὅττι κεν εἴπω:
<A.R. 3.132>	καί κέν τοι ὀπάσαιμι Διὸς περικαλλὲς ἄθυρμα
<A.R. 3.133>	κεῖνο, τό οἱ ποίησε φίλη τροφὸς ̓Αδρήστεια
<A.R. 3.134>	ἄντρῳ ἐν ̓Ιδαίῳ ἔτι νήπια κουρίζοντι,
<A.R. 3.135>	σφαῖραν ἐυτρόχαλον, τῆς οὐ σύγε μείλιον ἄλλο
<A.R. 3.136>	χειρῶν ̔Ηφαίστοιο κατακτεατίσσῃ ἄρειον.
<A.R. 3.137>	χρύσεα μέν οἱ κύκλα τετεύχαται: ἀμφὶ δ' ἑκάστῳ
<A.R. 3.138>	διπλόαι ἁψῖδες περιηγέες εἱλίσσονται:
<A.R. 3.139>	κρυπταὶ δὲ ῥαφαί εἰσιν: ἕλιξ δ' ἐπιδέδρομε πάσαις
<A.R. 3.140>	κυανέη. ἀτὰρ εἴ μιν ἑαῖς ἐνὶ χερσὶ βάλοιο,
<A.R. 3.141>	ἀστὴρ ὥς, φλεγέθοντα δι' ἠέρος ὁλκὸν ἵησιν.
<A.R. 3.142>	τήν τοι ἐγὼν ὀπάσω: σὺ δὲ παρθένον Αἰήταο
<A.R. 3.143>	θέλξον ὀιστεύσας ἐπ' ̓Ιήσονι: μηδέ τις ἔστω
<A.R. 3.144>	ἀμβολίη. δὴ γάρ κεν ἀφαυροτέρη χάρις εἴη."
<A.R. 3.145>	̔͂Ως φάτο: τῷ δ' ἀσπαστὸν ἔπος γένετ' εἰσαΐοντι.
<A.R. 3.146>	μείλια δ' ἔκβαλε πάντα, καὶ ἀμφοτέρῃσι χιτῶνος
<A.R. 3.147>	νωλεμὲς ἔνθα καὶ ἔνθα θεᾶς ἔχεν ἀμφιμεμαρπώς.
<A.R. 3.148>	λίσσετο δ' αἶψα πορεῖν αὐτοσχεδόν: ἡ δ' ἀγανοῖσιν
<A.R. 3.149>	ἀντομένη μύθοισιν, ἐπειρύσσασα παρειάς,
<A.R. 3.150>	κύσσε ποτισχομένη, καὶ ἀμείβετο μειδιόωσα:
<A.R. 3.151>	"̓́Ιστω νῦν τόδε σεῖο φίλον κάρη ἠδ' ἐμὸν αὐτῆς,
<A.R. 3.152>	ἦ μέν τοι δῶρόν γε παρέξομαι, οὐδ' ἀπατήσω,
<A.R. 3.153>	εἴ κεν ἐνισκίμψῃς κούρῃ βέλος Αἰήταο."
<A.R. 3.154>	Φῆ: ὁ δ' ἄῤ ἀστραγάλους συναμήσατο, κὰδ δὲ φαεινῷ
<A.R. 3.155>	μητρὸς ἑῆς εὖ πάντας ἀριθμήσας βάλε κόλπῳ.
<A.R. 3.156>	αὐτίκα δ' ἰοδόκην χρυσέῃ περικάτθετο μίτρῃ
<A.R. 3.157>	πρέμνῳ κεκλιμένην: ἀνὰ δ' ἀγκύλον εἵλετο τόξον.
<A.R. 3.158>	βῆ δὲ διὲκ μεγάροιο Διὸς πάγκαρπον ἀλωήν.
<A.R. 3.159>	αὐτὰρ ἔπειτα πύλας ἐξήλυθεν Οὐλύμποιο
<A.R. 3.160>	αἰθερίας: ἔνθεν δὲ καταιβάτις ἐστὶ κέλευθος
<A.R. 3.161>	οὐρανίη: δοιὼ δὲ πόλοι ἀνέχουσι κάρηνα
<A.R. 3.162>	οὐρέων ἠλιβάτων, κορυφαὶ χθονός, ᾗχί τ' ἀερθεὶς
<A.R. 3.163>	ἠέλιος πρώτῃσιν ἐρεύθεται ἀκτίνεσσιν.
<A.R. 3.164>	νειόθι δ' ἄλλοτε γαῖα φερέσβιος ἄστεά τ' ἀνδρῶν
<A.R. 3.165>	φαίνετο καὶ ποταμῶν ἱεροὶ ῥόοι, ἄλλοτε δ' αὖτε
<A.R. 3.166>	ἄκριες, ἀμφὶ δὲ πόντος ἀν' αἰθέρα πολλὸν ἰόντι.
<A.R. 3.167>	̔́Ηρωες δ' ἀπάνευθεν ἑῆς ἐπὶ σέλμασι νηὸς
<A.R. 3.168>	ἐν ποταμῷ καθ' ἕλος λελοχημένοι ἠγορόωντο.
<A.R. 3.169>	αὐτὸς δ' Αἰσονίδης μετεφώνεεν: οἱ δ' ὑπάκουον
<A.R. 3.170>	ἠρέμας ᾗ ἐνὶ χώρῃ ἐπισχερὼ ἑδριόωντες:
<A.R. 3.171>	"̓͂Ω φίλοι, ἤτοι ἐγὼ μὲν ὅ μοι ἐπιανδάνει αὐτῷ
<A.R. 3.172>	ἐξερέω: τοῦ δ' ὔμμι τέλος κρηῆναι ἔοικεν.
<A.R. 3.173>	ξυνὴ γὰρ χρειώ, ξυνοὶ δέ τε μῦθοι ἔασιν
<A.R. 3.174>	πᾶσιν ὁμῶς: ὁ δὲ σῖγα νόον βουλήν τ' ἀπερύκων
<A.R. 3.175>	ἴστω καὶ νόστου τόνδε στόλον οἶος ἀπούρας.
<A.R. 3.176>	ὧλλοι μὲν κατὰ νῆα σὺν ἔντεσι μίμνεθ' ἕκηλοι:
<A.R. 3.177>	αὐτὰρ ἐγὼν ἐς δώματ' ἐλεύσομαι Αἰήταο,
<A.R. 3.178>	υἷας ἑλὼν Φρίξοιο δύω δ' ἐπὶ τοῖσιν ἑταίρους.
<A.R. 3.179>	πειρήσω δ' ἐπέεσσι παροίτερον ἀντιβολήσας,
<A.R. 3.180>	εἴ κ' ἐθέλοι φιλότητι δέρος χρύσειον ὀπάσσαι,
<A.R. 3.181>	ἦε καὶ οὔ, πίσυνος δὲ βίῃ μετιόντας ἀτίσσει.
<A.R. 3.182>	ὧδε γὰρ ἐξ αὐτοῖο πάρος κακότητα δαέντες
<A.R. 3.183>	φρασσόμεθ', εἴτ' ἄρηι συνοισόμεθ' εἴτε τις ἄλλη
<A.R. 3.184>	μῆτις ἐπίρροθος ἔσται ἐεργομένοισιν ἀυτῆς.
<A.R. 3.185>	μηδ' αὔτως ἀλκῇ, πρὶν ἔπεσσί γε πειρηθῆναι,
<A.R. 3.186>	τόνδ' ἀπαμείρωμεν σφέτερον κτέρας. ἀλλὰ πάροιθεν
<A.R. 3.187>	λωίτερον μύθῳ μιν ἀρέσσασθαι μετιόντας.
<A.R. 3.188>	πολλάκι τοι ῥέα μῦθος, ὅ κεν μόλις ἐξανύσειεν
<A.R. 3.189>	ἠνορέη, τόδ' ἔρεξε κατὰ χρέος, ᾗπερ ἐῴκει
<A.R. 3.190>	πρηΰνας. ὁ δὲ καί ποτ' ἀμύμονα Φρίξον ἔδεκτο
<A.R. 3.191>	μητρυιῆς φεύγοντα δόλον πατρός τε θυηλάς.
<A.R. 3.192>	πάντες ἐπεὶ πάντῃ καὶ ὅτις μάλα κύντατος ἀνδρῶν,
<A.R. 3.193>	Ξεινίου αἰδεῖται Ζηνὸς θέμιν ἠδ' ἀλεγίζει."
<A.R. 3.194>	̔͂Ως φάτ': ἐπῄνησαν δὲ νέοι ἔπος Αἰσονίδαο
<A.R. 3.195>	πασσυδίῃ, οὐδ' ἔσκε παρὲξ ὅτις ἄλλο κελεύοι.
<A.R. 3.196>	καὶ τότ' ἄρ' υἱῆας Φρίξου Τελαμῶνά θ' ἕπεσθαι
<A.R. 3.197>	ὦρσε καὶ Αὐγείην: αὐτὸς δ' ἕλεν ̔Ερμείαο
<A.R. 3.198>	σκῆπτρον: ἄφαρ δ' ἄρα νηὸς ὑπὲρ δόνακάς τε καὶ ὕδωρ
<A.R. 3.199>	χέρσονδ' ἐξαπέβησαν ἐπὶ θρῳσμοῦ πεδίοιο.
<A.R. 3.200>	Κιρκαῖον τόδε που κικλήσκεται: ἔνθα δὲ πολλαὶ
<A.R. 3.201>	ἑξείης πρόμαλοί τε καὶ ἰτέαι ἐκπεφύασιν,
<A.R. 3.202>	τῶν καὶ ἐπ' ἀκροτάτων νέκυες σειρῇσι κρέμανται
<A.R. 3.203>	δέσμιοι. εἰσέτι νῦν γὰρ ἄγος Κόλχοισιν ὄρωρεν
<A.R. 3.204>	ἀνέρας οἰχομένους πυρὶ καιέμεν: οὐδ' ἐνὶ γαίῃ
<A.R. 3.205>	ἔστι θέμις στείλαντας ὕπερθ' ἐπὶ σῆμα χέεσθαι,
<A.R. 3.206>	ἀλλ' ἐν ἀδεψήτοισι κατειλύσαντε βοείαις
<A.R. 3.207>	δενδρέων ἐξάπτειν ἑκὰς ἄστεος. ἠέρι δ' ἴσην
<A.R. 3.208>	καὶ χθὼν ἔμμορεν αἶσαν, ἐπεὶ χθονὶ ταρχύουσιν
<A.R. 3.209>	θηλυτέρας: ἡ γάρ τε δίκη θεσμοῖο τέτυκται.
<A.R. 3.210>	Τοῖσι δὲ νισσομένοις ̔́Ηρη φίλα μητιόωσα
<A.R. 3.211>	ἠέρα πουλὺν ἐφῆκε δι' ἄστεος, ὄφρα λάθοιεν
<A.R. 3.212>	Κόλχων μυρίον ἔθνος ἐς Αἰήταο κιόντες.
<A.R. 3.213>	ὦκα δ' ὅτ' ἐκ πεδίοιο πόλιν καὶ δώμαθ' ἵκοντο
<A.R. 3.214>	Αἰήτεω, τότε δ' αὖτις ἀπεσκέδασεν νέφος ̔́Ηρη.
<A.R. 3.215>	ἔσταν δ' ἐν προμολῇσι τεθηπότες ἕρκε' ἄνακτος
<A.R. 3.216>	εὐρείας τε πύλας καὶ κίονας, οἳ περὶ τοίχους
<A.R. 3.217>	ἑξείης ἄνεχον: θριγκὸς δ' ἐφύπερθε δόμοιο
<A.R. 3.218>	λαΐνεος χαλκέῃσιν ἐπὶ γλυφίδεσσιν ἀρήρει.
<A.R. 3.219>	εὔκηλοι δ' ὑπὲρ οὐδὸν ἔπειτ' ἔβαν. ἄγχι δὲ τοῖο
<A.R. 3.220>	ἡμερίδες χλοεροῖσι καταστεφέες πετάλοισιν
<A.R. 3.221>	ὑψοῦ ἀειρόμεναι μέγ' ἐθήλεον. αἱ δ' ὑπὸ τῇσιν
<A.R. 3.222>	ἀέναοι κρῆναι πίσυρες ῥέον, ἃς ἐλάχηνεν
<A.R. 3.223>	̔́Ηφαιστος. καί ῥ' ἡ μέν ἀναβλύεσκε γάλακτι,
<A.R. 3.224>	ἡ δ' οἴνῳ, τριτάτη δὲ θυώδεϊ νᾶεν ἀλοιφῇ:
<A.R. 3.225>	ἡ δ' ἄρ' ὕδωρ προρέεσκε, τὸ μέν ποθι δυομένῃσιν
<A.R. 3.226>	θέρμετο Πληιάδεσσιν, ἀμοιβηδὶς δ' ἀνιούσαις
<A.R. 3.227>	κρυστάλλῳ ἴκελον κοίλης ἀνεκήκιε πέτρης.
<A.R. 3.228>	τοῖ' ἄρ' ἐνὶ μεγάροισι Κυταιέος Αἰήταο
<A.R. 3.229>	τεχνήεις ̔́Ηφαιστος ἐμήσατο θέσκελα ἔργα.
<A.R. 3.230>	καί οἱ χαλκόποδας ταύρους κάμε, χάλκεα δέ σφεων
<A.R. 3.231>	ἦν στόματ', ἐκ δὲ πυρὸς δεινὸν σέλας ἀμπνείεσκον:
<A.R. 3.232>	πρὸς δὲ καὶ αὐτόγυον στιβαροῦ ἀδάμαντος ἄροτρον
<A.R. 3.233>	ἤλασεν, ̓Ηελίῳ τίνων χάριν, ὅς ῥά μιν ἵπποις
<A.R. 3.234>	δέξατο, Φλεγραίῃ κεκμηότα δηιοτῆτι.
<A.R. 3.235>	ἔνθα δὲ καὶ μέσσαυλος ἐλήλατο: τῇ δ' ἐπὶ πολλαὶ
<A.R. 3.236>	δικλίδες εὐπηγεῖς θάλαμοί τ' ἔσαν ἔνθα καὶ ἔνθα:
<A.R. 3.237>	δαιδαλέη δ' αἴθουσα παρὲξ ἑκάτερθε τέτυκτο.
<A.R. 3.238>	λέχρις δ' αἰπύτεροι δόμοι ἕστασαν ἀμφοτέρωθεν.
<A.R. 3.239>	τῶν ἤτοι ἄλλῳ μέν, ὅτις καὶ ὑπείροχος ἦεν,
<A.R. 3.240>	κρείων Αἰήτης σὺν ἑῇ ναίεσκε δάμαρτι:
<A.R. 3.241>	ἄλλῳ δ' ̓́Αψυρτος ναῖεν πάις Αἰήταο.
<A.R. 3.242>	τὸν μὲν Καυκασίη νύμφη τέκεν ̓Αστερόδεια
<A.R. 3.243>	πρίν περ κουριδίην θέσθαι Εἰδυῖαν ἄκοιτιν,
<A.R. 3.244>	Τηθύος ̓Ωκεανοῦ τε πανοπλοτάτην γεγαυῖαν.
<A.R. 3.245>	καί μιν Κόλχων υἷες ἐπωνυμίην Φαέθοντα
<A.R. 3.246>	ἔκλεον, οὕνεκα πᾶσι μετέπρεπεν ἠιθέοισιν.
<A.R. 3.247>	τοὺς δ' ἔχον ἀμφίπολοί τε καὶ Αἰήταο θύγατρες
<A.R. 3.248>	ἄμφω, Χαλκιόπη Μήδειά τε. τὴν μὲν ἄρ' οἵγε
<A.R. 3.249>	ἐκ θαλάμου θάλαμόνδε κασιγνήτην μετιοῦσαν--
<A.R. 3.250>	̔́Ηρη γάρ μιν ἔρυκε δόμῳ: πρὶν δ' οὔτι θάμιζεν
<A.R. 3.251>	ἐν μεγάροις, ̔Εκάτης δὲ πανήμερος ἀμφεπονεῖτο
<A.R. 3.252>	νηόν, ἐπεί ῥα θεᾶς αὐτὴ πέλεν ἀρήτειρα--
<A.R. 3.253>	καί σφεας ὡς ἴδεν ἆσσον, ἀνίαχεν: ὀξὺ δ' ἄκουσεν
<A.R. 3.254>	Χαλκιόπη: δμωαὶ δὲ ποδῶν προπάροιθε βαλοῦσαι
<A.R. 3.255>	νήματα καὶ κλωστῆρας ἀολλέες ἔκτοθι πᾶσαι
<A.R. 3.256>	ἔδραμον. ἡ δ' ἅμα τοῖσιν ἑοὺς υἱῆας ἰδοῦσα
<A.R. 3.257>	ὑψοῦ χάρματι χεῖρας ἀνέσχεθεν: ὧς δὲ καὶ αὐτοὶ
<A.R. 3.258>	μητέρα δεξιόωντο, καὶ ἀμφαγάπαζον ἰδόντες
<A.R. 3.259>	γηθόσυνοι: τοῖον δὲ κινυρομένη φάτο μῦθον:
<A.R. 3.260>	"̓́Εμπης οὐκ ἄρ' ἐμέλλετ' ἀκηδείῃ με λιπόντες
<A.R. 3.261>	τηλόθι πλάγξασθαι: μετὰ δ' ὑμέας ἔτραπεν αἶσα.
<A.R. 3.262>	δειλὴ ἐγώ, οἷον πόθον ̔Ελλάδος ἔκποθεν ἄτης
<A.R. 3.263>	λευγαλέης Φρίξοιο ἐφημοσύνῃσιν ἕλεσθε
<A.R. 3.264>	πατρός. ὁ μὲν θνῄσκων στυγερὰς ἐπετείλατ' ἀνίας
<A.R. 3.265>	ἡμετέρῃ κραδίῃ. τί δέ κεν πόλιν ̓Ορχομενοῖο,
<A.R. 3.266>	ὅστις ὅδ' ̓Ορχομενός, κτεάνων ̓Αθάμαντος ἕκητι
<A.R. 3.267>	μητέρ' ἑὴν ἀχέουσαν ἀποπρολιπόντες, ἵκοισθε;"
<A.R. 3.268>	̔͂Ως ἔφατ': Αἰήτης δὲ πανύστατος ὦρτο θύραζε,
<A.R. 3.269>	ἐκ δ' αὐτὴ Εἰδυῖα δάμαρ κίεν Αἰήταο,
<A.R. 3.270>	Χαλκιόπης ἀίουσα: τὸ δ' αὐτίκα πᾶν ὁμάδοιο
<A.R. 3.271>	ἕρκος ἐπεπλήθει. τοὶ μὲν μέγαν ἀμφιπένοντο
<A.R. 3.272>	ταῦρον ἅλις δμῶες: τοὶ δὲ ξύλα κάγκανα χαλκῷ
<A.R. 3.273>	κόπτον: τοὶ δὲ λοετρὰ πυρὶ ζέον: οὐδέ τις ἦεν,
<A.R. 3.274>	ὃς καμάτου μεθίεσκεν, ὑποδρήσσων βασιλῆι.
<A.R. 3.275>	Τόφρα δ' ̓́Ερως πολιοῖο δι' ἠέρος ἷξεν ἄφαντος,
<A.R. 3.276>	τετρηχώς, οἷόν τε νέαις ἐπὶ φορβάσιν οἶστρος
<A.R. 3.277>	τέλλεται, ὅν τε μύωπα βοῶν κλείουσι νομῆες.
<A.R. 3.278>	ὦκα δ' ὑπὸ φλιὴν προδόμῳ ἔνι τόξα τανύσσας
<A.R. 3.279>	ἰοδόκης ἀβλῆτα πολύστονον ἐξέλετ' ἰόν.
<A.R. 3.280>	ἐκ δ' ὅγε καρπαλίμοισι λαθὼν ποσὶν οὐδὸν ἄμειψεν
<A.R. 3.281>	ὀξέα δενδίλλων: αὐτῷ ὑπὸ βαιὸς ἐλυσθεὶς
<A.R. 3.282>	Αἰσονίδῃ γλυφίδας μέσσῃ ἐνικάτθετο νευρῇ,
<A.R. 3.283>	ἰθὺς δ' ἀμφοτέρῃσι διασχόμενος παλάμῃσιν
<A.R. 3.284>	ἧκ' ἐπὶ Μηδείῃ: τὴν δ' ἀμφασίη λάβε θυμόν.
<A.R. 3.285>	αὐτὸς δ' ὑψορόφοιο παλιμπετὲς ἐκ μεγάροιο
<A.R. 3.286>	καγχαλόων ἤιξε: βέλος δ' ἐνεδαίετο κούρῃ
<A.R. 3.287>	νέρθεν ὑπὸ κραδίῃ, φλογὶ εἴκελον: ἀντία δ' αἰεὶ
<A.R. 3.288>	βάλλεν ὑπ' Αἰσονίδην ἀμαρύγματα, καί οἱ ἄηντο
<A.R. 3.289>	στηθέων ἐκ πυκιναὶ καμάτῳ φρένες, οὐδέ τιν' ἄλλην
<A.R. 3.290>	μνῆστιν ἔχεν, γλυκερῇ δὲ κατείβετο θυμὸν ἀνίῃ.
<A.R. 3.291>	ὡς δὲ γυνὴ μαλερῷ περὶ κάρφεα χεύατο δαλῷ
<A.R. 3.292>	χερνῆτις, τῇπερ ταλασήια ἔργα μέμηλεν,
<A.R. 3.293>	ὥς κεν ὑπωρόφιον νύκτωρ σέλας ἐντύναιτο,
<A.R. 3.294>	ἄγχι μάλ' ἐγρομένη: τὸ δ' ἀθέσφατον ἐξ ὀλίγοιο
<A.R. 3.295>	δαλοῦ ἀνεγρόμενον σὺν κάρφεα πάντ' ἀμαθύνει:
<A.R. 3.296>	τοῖος ὑπὸ κραδίῃ εἰλυμένος αἴθετο λάθρῃ
<A.R. 3.297>	οὖλος ̓́Ερως: ἁπαλὰς δὲ μετετρωπᾶτο παρειὰς
<A.R. 3.298>	ἐς χλόον, ἄλλοτ' ἔρευθος, ἀκηδείῃσι νόοιο.
<A.R. 3.299>	Δμῶες δ' ὁππότε δή σφιν ἐπαρτέα θῆκαν ἐδωδήν,
<A.R. 3.300>	αὐτοί τε λιαροῖσιν ἐφαιδρύναντο λοετροῖς,
<A.R. 3.301>	ἀσπασίως δόρπῳ τε ποτῆτί τε θυμὸν ἄρεσσαν.
<A.R. 3.302>	ἐκ δὲ τοῦ Αἰήτης σφετέρης ἐρέεινε θυγατρὸς
<A.R. 3.303>	υἱῆας τοίοισι παρηγορέων ἐπέεσσιν:
<A.R. 3.304>	"Παιδὸς ἐμῆς κοῦροι Φρίξοιό τε, τὸν περὶ πάντων
<A.R. 3.305>	ξείνων ἡμετέροισιν ἐνὶ μεγάροισιν ἔτισα,
<A.R. 3.306>	πῶς Αἶάνδε νέεσθε παλίσσυτοι; ἦέ τις ἄτη
<A.R. 3.307>	σωομένοις μεσσηγὺς ἐνέκλασεν; οὐ μὲν ἐμεῖο
<A.R. 3.308>	πείθεσθε προφέροντος ἀπείρονα μέτρα κελεύθου.
<A.R. 3.309>	ᾔδειν γάρ ποτε πατρὸς ἐν ἅρμασιν ̓Ηελίοιο
<A.R. 3.310>	δινεύσας, ὅτ' ἐμεῖο κασιγνήτην ἐκόμιζεν
<A.R. 3.311>	Κίρκην ἑσπερίης εἴσω χθονός, ἐκ δ' ἱκόμεσθα
<A.R. 3.312>	ἀκτὴν ἠπείρου Τυρσηνίδος, ἔνθ' ἔτι νῦν περ
<A.R. 3.313>	ναιετάει, μάλα πολλὸν ἀπόπροθι Κολχίδος αἴης.
<A.R. 3.314>	ἀλλὰ τί μύθων ἦδος; ἃ δ' ἐν ποσὶν ὗμιν ὄρωρεν,
<A.R. 3.315>	εἴπατ' ἀριφραδέως, ἠδ' οἵτινες οἵδ' ἐφέπονται
<A.R. 3.316>	ἀνέρες, ὅππῃ τε γλαφυρῆς ἐκ νηὸς ἔβητε."
<A.R. 3.317>	Τοῖά μιν ἐξερέοντα κασιγνήτων προπάροιθεν
<A.R. 3.318>	̓́Αργος ὑποδδείσας ἀμφὶ στόλῳ Αἰσονίδαο
<A.R. 3.319>	μειλιχίως προσέειπεν, ἐπεὶ προγενέστερος ἦεν:
<A.R. 3.320>	"Αἰήτη, κείνην μὲν ἄφαρ διέχευαν ἄελλαι
<A.R. 3.321>	ζαχρηεῖς: αὐτοὺς δ' ἐπὶ δούρασι πεπτηῶτας
<A.R. 3.322>	νήσου ̓Ενυαλίοιο ποτὶ ξερὸν ἔκβαλε κῦμα
<A.R. 3.323>	λυγαίῃ ὑπὸ νυκτί: θεὸς δέ τις ἄμμ' ἐσάωσεν.
<A.R. 3.324>	οὐδὲ γὰρ αἳ τὸ πάροιθεν ἐρημαίην κατὰ νῆσον
<A.R. 3.325>	ηὐλίζοντ' ὄρνιθες ̓Αρήιαι, οὐδ' ἔτι κείνας
<A.R. 3.326>	εὕρομεν. ἀλλ' οἵγ' ἄνδρες ἀπήλασαν, ἐξαποβάντες
<A.R. 3.327>	νηὸς ἑῆς προτέρῳ ἐνὶ ἤματι: καί σφ' ἀπέρυκεν
<A.R. 3.328>	ἡμέας οἰκτείρων Ζηνὸς νόος, ἠέ τις αἶσα,
<A.R. 3.329>	αὐτίκ' ἐπεὶ καὶ βρῶσιν ἅλις καὶ εἵματ' ἔδωκαν,
<A.R. 3.330>	οὔνομά τε Φρίξοιο περικλεὲς εἰσαΐοντες
<A.R. 3.331>	ἠδ' αὐτοῖο σέθεν: μετὰ γὰρ τεὸν ἄστυ νέονται.
<A.R. 3.332>	χρειὼ δ' ἢν ἐθέλῃς ἐξίδμεναι, οὔ ς' ἐπικεύσω.
<A.R. 3.333>	τόνδε τις ἱέμενος πάτρης ἀπάνευθεν ἐλάσσαι
<A.R. 3.334>	καὶ κτεάνων βασιλεὺς περιώσιον, οὕνεκεν ἀλκῇ
<A.R. 3.335>	σφωιτέρῃ τάντεσσι μετέπρεπεν Αἰολίδῃσιν,
<A.R. 3.336>	πέμπει δεῦρο νέεσθαι ἀμήχανον: οὐδ' ὑπαλύξειν
<A.R. 3.337>	στεῦται ἀμειλίκτοιο Διὸς θυμαλγέα μῆνιν
<A.R. 3.338>	καὶ χόλον, οὐδ' ἄτλητον ἄγος Φρίξοιό τε ποινὰς
<A.R. 3.339>	Αἰολιδέων γενεήν, πρὶν ἐς ̔Ελλάδα κῶας ἱκέσθαι.
<A.R. 3.340>	νῆα δ' ̓Αθηναίη Παλλὰς κάμεν, οὐ μάλα τοίην,
<A.R. 3.341>	οἷαί περ Κόλχοισι μετ' ἀνδράσι νῆες ἔασιν,
<A.R. 3.342>	τάων αἰνοτάτης ἐπεκύρσαμεν. ἤλιθα γάρ μιν
<A.R. 3.343>	λάβρον ὕδωρ πνοιή τε διέτμαγεν: ἡ δ' ἐνὶ γόμφοις
<A.R. 3.344>	ἴσχεται, ἢν καὶ πᾶσαι ἐπιβρίσωσιν ἄελλαι.
<A.R. 3.345>	ἶσον δ' ἐξ ἀνέμοιο θέει καὶ ὅτ' ἀνέρες αὐτοὶ
<A.R. 3.346>	νωλεμέως χείρεσσιν ἐπισπέρχωσιν ἐρετμοῖς.
<A.R. 3.347>	τῇ δ' ἐναγειράμενος Παναχαιίδος εἴ τι φέριστον
<A.R. 3.348>	ἡρώων, τεὸν ἄστυ μετήλυθε, πόλλ' ἐπαληθεὶς
<A.R. 3.349>	ἄστεα καὶ πελάγη στυγερῆς ἁλός, εἴ οἱ ὀπάσσαις.
<A.R. 3.350>	αὐτῷ δ' ὥς κεν ἅδῃ, τὼς ἔσσεται: οὐ γὰρ ἱκάνει
<A.R. 3.351>	χερσὶ βιησόμενος: μέμονεν δέ τοι ἄξια τίσειν
<A.R. 3.352>	δωτίνης, ἀίων ἐμέθεν μέγα δυσμενέοντας
<A.R. 3.353>	Σαυρομάτας, τοὺς σοῖσιν ὑπὸ σκήπτροισι δαμάσσει.
<A.R. 3.354>	εἰ δὲ καὶ οὔνομα δῆθεν ἐπιθύεις γενεήν τε
<A.R. 3.355>	ἴδμεναι, οἵτινές εἰσιν, ἕκαστά γε μυθησαίμην.
<A.R. 3.356>	τόνδε μέν, οἷό περ οὕνεκ' ἀφ' ̔Ελλάδος ὧλλοι ἄγερθεν,
<A.R. 3.357>	κλείους' Αἴσονος υἱὸν ̓Ιήσονα Κρηθεΐδαο.
<A.R. 3.358>	εἰ δ' αὐτοῦ Κρηθῆος ἐτήτυμόν ἐστι γενέθλης,
<A.R. 3.359>	οὕτω κεν γνωτὸς πατρώιος ἄμμι πέλοιτο.
<A.R. 3.360>	ἄμφω γὰρ Κρηθεὺς ̓Αθάμας τ' ἔσαν Αἰόλου υἷες:
<A.R. 3.361>	Φρίξος δ' αὖτ' ̓Αθάμαντος ἔην πάις Αἰολίδαο.
<A.R. 3.362>	τόνδε δ' ἄρ', ̓Ηελίου γόνον ἔμμεναι εἴ τιν' ἀκούεις,
<A.R. 3.363>	δέρκεαι Αὐγείην: Τελαμὼν δ' ὅγε, κυδίστοιο
<A.R. 3.364>	Αἰακοῦ ἐκγεγαώς: Ζεὺς δ' Αἰακὸν αὐτὸς ἔτικτεν.
<A.R. 3.365>	ὧς δὲ καὶ ὧλλοι πάντες, ὅσοι συνέπονται ἑταῖροι,
<A.R. 3.366>	ἀθανάτων υἷές τε καὶ υἱωνοὶ γεγάασιν."
<A.R. 3.367>	Τοῖα παρέννεπεν ̓́Αργος: ἄναξ δ' ἐπεχώσατο μύθοις
<A.R. 3.368>	εἰσαΐων: ὑψοῦ δὲ χόλῳ φρένες ἠερέθοντο.
<A.R. 3.369>	φῆ δ' ἐπαλαστήσας: μενέαινε δὲ παισὶ μάλιστα
<A.R. 3.370>	Χαλκιόπης: τῶν γάρ σφε μετελθέμεν οὕνεκ' ἐώλπει:
<A.R. 3.371>	ἐκ δέ οἱ ὄμματ' ἔλαμψεν ὑπ' ὀφρύσιν ἱεμένοιο:
<A.R. 3.372>	"Οὐκ ἄφαρ ὀφθαλμῶν μοι ἀπόπροθι, λωβητῆρες,
<A.R. 3.373>	νεῖσθ' αὐτοῖσι δόλοισι παλίσσυτοι ἔκτοθι γαίης,
<A.R. 3.374>	πρίν τινα λευγαλέον τε δέρος καὶ Φρίξον ἰδέσθαι;
<A.R. 3.375>	αὐτίχ' ὁμαρτήσαντες ἀφ' ̔Ελλάδος, οὐκ ἐπὶ κῶας,
<A.R. 3.376>	σκῆπτρα δὲ καὶ τιμὴν βασιληίδα δεῦρο νέεσθε.
<A.R. 3.377>	εἰ δέ κε μὴ προπάροιθεν ἐμῆς ἥψασθε τραπέζης,
<A.R. 3.378>	ἦ τ' ἂν ἀπὸ γλώσσας τε ταμὼν καὶ χεῖρε κεάσσας
<A.R. 3.379>	ἀμφοτέρας, οἴοισιν ἐπιπροέηκα πόδεσσιν,
<A.R. 3.380>	ὥς κεν ἐρητύοισθε καὶ ὕστερον ὁρμηθῆναι,
<A.R. 3.381>	οἷα δὲ καὶ μακάρεσσιν ἐπεψεύσασθε θεοῖσιν."
<A.R. 3.382>	Φῆ ῥα χαλεψάμενος: μέγα δὲ φρένες Αἰακίδαο
<A.R. 3.383>	νειόθεν οἰδαίνεσκον: ἐέλδετο δ' ἔνδοθι θυμὸς
<A.R. 3.384>	ἀντιβίην ὀλοὸν φάσθαι ἔπος: ἀλλ' ἀπέρυκεν
<A.R. 3.385>	Αἰσονίδης: πρὸ γὰρ αὐτὸς ἀμείψατο μειλιχίοισιν:
<A.R. 3.386>	"Αἰήτη, σχέο μοι τῷδε στόλῳ. οὔτι γὰρ αὔτως
<A.R. 3.387>	ἄστυ τεὸν καὶ δώμαθ' ἱκάνομεν, ὥς που ἔολπας,
<A.R. 3.388>	οὐδὲ μὲν ἱέμενοι. τίς δ' ἂν τόσον οἶδμα περῆσαι
<A.R. 3.389>	τλαίη ἑκὼν ὀθνεῖον ἐπὶ κτέρας; ἀλλά με δαίμων
<A.R. 3.390>	καὶ κρυερὴ βασιλῆος ἀτασθάλου ὦρσεν ἐφετμή.
<A.R. 3.391>	δὸς χάριν ἀντομένοισι: σέθεν δ' ἐγὼ ̔Ελλάδι πάσῃ
<A.R. 3.392>	θεσπεσιην οἴσω κληηδόνα: καὶ δέ τοι ἤδη
<A.R. 3.393>	πρόφρονές εἰμεν ἄρηι θοὴν ἀποτῖσαι ἀμοιβήν,
<A.R. 3.394>	εἴτ' οὖν Σαυρομάτας γε λιλαίεαι, εἴτε τιν' ἄλλον
<A.R. 3.395>	δῆμον σφωιτέροισιν ὑπὸ σκήπτροισι δαμάσσαι."
<A.R. 3.396>	̓́Ισκεν ὑποσσαίνων ἀγανῇ ὀπί: τοῖο δὲ θυμὸς
<A.R. 3.397>	διχθαδίην πόρφυρεν ἐνὶ στήθεσσι μενοινήν,
<A.R. 3.398>	ἤ σφεας ὁρμηθεὶς αὐτοσχεδὸν ἐξεναρίζοι,
<A.R. 3.399>	ἦ ὅγε πειρήσαιτο βίης. τό οἱ εἴσατ' ἄρειον
<A.R. 3.400>	φραζομένῳ: καὶ δή μιν ὑποβλήδην προσέειπεν:
<A.R. 3.401>	"Ξεῖνε, τί κεν τὰ ἕκαστα διηνεκέως ἀγορεύοις;
<A.R. 3.402>	εἰ γὰρ ἐτήτυμόν ἐστε θεῶν γένος, ἠὲ καὶ ἄλλως
<A.R. 3.403>	οὐδὲν ἐμεῖο χέρηες ἐπ' ὀθνείοισιν ἔβητε,
<A.R. 3.404>	δώσω τοι χρύσειον ἄγειν δέρος, αἴ κ' ἐθέλῃσθα,
<A.R. 3.405>	πειρηθείς. ἐσθλοῖς γὰρ ἐπ' ἀνδράσιν οὔτι μεγαίρω,
<A.R. 3.406>	ὡς αὐτοὶ μυθεῖσθε τὸν ̔Ελλάδι κοιρανέοντα.
<A.R. 3.407>	πεῖρα δέ τοι μένεός τε καὶ ἀλκῆς ἔσσετ' ἄεθλος,
<A.R. 3.408>	τόν ῥ' αὐτὸς περίειμι χεροῖν ὀλοόν περ ἐόντα.
<A.R. 3.409>	δοιώ μοι πεδίον τὸ ̓Αρήιον ἀμφινέμονται
<A.R. 3.410>	ταύρω χαλκόποδε, στόματι φλόγα φυσιόωντες:
<A.R. 3.411>	τοὺς ἐλάω ζεύξας στυφελὴν κατὰ νειὸν ̓́Αρηος
<A.R. 3.412>	τετράγυον, τὴν αἶψα ταμὼν ἐπὶ τέλσον ἀρότρῳ
<A.R. 3.413>	οὐ σπόρον ὁλκοῖσιν Δηοῦς ἐνιβᾴλλομαι ἀκτήν,
<A.R. 3.414>	ἀλλ' ὄφιος δεινοῖο μεταλδήσκοντας ὀδόντας
<A.R. 3.415>	ἀνδράσι τευχηστῇσι δέμας. τοὺς δ' αὖθι δαΐζων
<A.R. 3.416>	κείρω ἐμῷ ὑπὸ δουρὶ περισταδὸν ἀντιόωντας.
<A.R. 3.417>	ἠέριος ζεύγνυμι βόας, καὶ δείελον ὥρην
<A.R. 3.418>	παύομαι ἀμήτοιο. σύ δ', εἰ τάδε τοῖα τελέσσεις,
<A.R. 3.419>	αὐτῆμαρ τόδε κῶας ἀποίσεαι εἰς βασιλῆος:
<A.R. 3.420>	πρὶν δέ κεν οὐ δοίην, μηδ' ἔλπεο. δὴ γὰρ ἀεικὲς
<A.R. 3.421>	ἄνδρ' ἀγαθὸν γεγαῶτα κακωτέρῳ ἀνέρι εἶξαι."
<A.R. 3.422>	̔͂Ως ἄρ' ἔφη: ὁ δὲ σῖγα ποδῶν πάρος ὄμματα πήξας
<A.R. 3.423>	ἧστ' αὔτως ἄφθογγος, ἀμηχανέων κακότητι.
<A.R. 3.424>	βουλὴν δ' ἀμφὶ πολὺν στρώφα χρόνον, οὐδέ πῃ εἶχεν
<A.R. 3.425>	θαρσαλέως ὑποδέχθαι, ἐπεὶ μέγα φαίνετο ἔργον:
<A.R. 3.426>	ὀψε δ' ἀμειβόμενος προσελέξατο κερδαλέοισιν:
<A.R. 3.427>	"Αἰήτη, μάλα τοί με δίκῃ περιπολλὸν ἐέργεις.
<A.R. 3.428>	τῶ καὶ ἐγὼ τὸν ἄεθλον ὑπερφίαλόν περ ἐόντα
<A.R. 3.429>	τλήσομαι, εἰ καί μοι θανέειν μόρος. οὐ γὰρ ἔτ' ἄλλο
<A.R. 3.430>	ῥίγιον ἀνθρώποισι κακῆς ἐπικείσετ' ἀνάγκης,
<A.R. 3.431>	ἥ με καὶ ἐνθάδε νεῖσθαι ἐπέχραεν ἐκ βασιλῆος."
<A.R. 3.432>	̔͂Ως φάτ' ἀμηχανίῃ βεβολημένος: αὐτὰρ ὁ τόνγε
<A.R. 3.433>	σμερδαλέοις ἐπέεσσι προσέννεπεν ἀσχαλόωντα:
<A.R. 3.434>	"̓́Ερχεο νῦν μεθ' ὅμιλον, ἐπεὶ μέμονάς γε πόνοιο:
<A.R. 3.435>	εἰ δὲ σύγε ζυγὰ βουσὶν ὑποδδείσαις ἐπαεῖραι,
<A.R. 3.436>	ἠὲ καὶ οὐλομένου μεταχάσσεαι ἀμήτοιο,
<A.R. 3.437>	αὐτῷ κεν τὰ ἕκαστα μέλοιτό μοι, ὄφρα καὶ ἄλλος
<A.R. 3.438>	ἀνὴρ ἐρρίγῃσιν ἀρείονα φῶτα μετελθεῖν."
<A.R. 3.439>	̓́Ισκεν ἀπηλεγέως: ὁ δ' ἀπὸ θρόνου ὤρνυτ' ̓Ιήσων,
<A.R. 3.440>	Αὐγείης Τελαμών τε παρασχεδόν: εἵπετο δ' ̓́Αργος
<A.R. 3.441>	οἶος, ἐπεὶ μεσσηγὺς ἔτ' αὐτόθι νεῦσε λιπέσθαι
<A.R. 3.442>	αὐτοκασιγνήτοις: οἱ δ' ἤισαν ἐκ μεγάροιο.
<A.R. 3.443>	θεσπέσιον δ' ἐν πᾶσι μετέπρεπεν Αἴσονος υἱὸς
<A.R. 3.444>	κάλλεϊ καὶ χαρίτεσσιν: ἐπ' αὐτῷ δ' ὄμματα κούρη
<A.R. 3.445>	λοξὰ παρὰ λιπαρὴν σχομένη θηεῖτο καλύπτρην,
<A.R. 3.446>	κῆρ ἄχεϊ σμύχουσα: νόος δέ οἱ ἠύτ' ὄνειρος
<A.R. 3.447>	ἑρπύζων πεπότητο μετ' ἴχνια νισσομένοιο.
<A.R. 3.448>	καί ῥ' οἱ μέν ῥα δόμων ἐξήλυθον ἀσχαλόωντες.
<A.R. 3.449>	Χαλκιόπη δὲ χόλον πεφυλαγμένη Αἰήταο
<A.R. 3.450>	καρπαλίμως θάλαμόνδε σὺν υἱάσιν οἷσι βεβήκει.
<A.R. 3.451>	αὔτως δ' αὖ Μήδεια μετέστιχε: πολλὰ δὲ θυμῷ
<A.R. 3.452>	ὥρμαιν', ὅσσα τ' ̓́Ερωτες ἐποτρύνουσι μέλεσθαι.
<A.R. 3.453>	προπρὸ δ' ἄρ' ὀφθαλμῶν ἔτι οἱ ἰνδάλλετο πάντα,
<A.R. 3.454>	αὐτός θ' οἷος ἔην, οἵοισί τε φάρεσιν ἕστο,
<A.R. 3.455>	οἷά τ' ἔειφ', ὥς θ' ἕζετ' ἐπὶ θρόνου, ὥς τε θύραζε
<A.R. 3.456>	ἤιεν: οὐδέ τιν' ἄλλον ὀίσσατο πορφύρουσα
<A.R. 3.457>	ἔμμεναι ἀνέρα τοῖον: ἐν οὔασι δ' αἰὲν ὀρώρει
<A.R. 3.458>	αὐδή τε μῦθοί τε μελίφρονες, οὓς ἀγόρευσεν.
<A.R. 3.459>	τάρβει δ' ἀμφ' αὐτῷ, μή μιν βόες ἠὲ καὶ αὐτὸς
<A.R. 3.460>	Αἰήτης φθίσειεν: ὀδύρετο δ' ἠύτε πάμπαν
<A.R. 3.461>	ἤδη τεθνειῶτα, τέρεν δέ οἱ ἀμφὶ παρειὰς
<A.R. 3.462>	δάκρυον αἰνοτάτῳ ἐλέῳ ῥέε κηδοσύνῃσιν:
<A.R. 3.463>	ἦκα δὲ μυρομένη λιγέως ἀνενείκατο μῦθον:
<A.R. 3.464>	"Τίπτε με δειλαίην τόδ' ἔχει ἄχος; εἴθ' ὅγε πάντων
<A.R. 3.465>	φθίσεται ἡρώων προφερέστατος, εἴτε χερείων,
<A.R. 3.466>	ἐρρέτω. ἦ μὲν ὄφελλεν ἀκήριος ἐξαλέασθαι.
<A.R. 3.467>	ναὶ δὴ τοῦτό γε, πότνα θεὰ Περσηί, πέλοιτο,
<A.R. 3.468>	οἴκαδε νοστήσειε φυγὼν μόρον: εἰ δέ μιν αἶσα
<A.R. 3.469>	δμηθῆναι ὑπὸ βουσί, τόδε προπάροιθε δαείη,
<A.R. 3.470>	οὕνεκεν οὔ οἱ ἔγωγε κακῇ ἐπαγαίομαι ἄτῃ."
<A.R. 3.471>	̔Η μὲν ἄρ' ὧς ἐόλητο νόον μελεδήμασι κούρη.
<A.R. 3.472>	οἱ δ' ἐπεὶ οὖν δήμου τε καὶ ἄστεος ἐκτὸς ἔβησαν
<A.R. 3.473>	τὴν ὁδόν, ἣν τὸ πάροιθεν ἀνήλυθον ἐκ πεδίοιο,
<A.R. 3.474>	δὴ τότ' ̓Ιήσονα τοῖσδε προσέννεπεν ̓́Αργος ἔπεσσιν:
<A.R. 3.475>	"Αἰσονίδη, μῆτιν μὲν ὀνόσσεαι, ἥντιν' ἐνίψω:
<A.R. 3.476>	πείρης δ' οὐ μάλ' ἔοικε μεθιέμεν ἐν κακότητι.
<A.R. 3.477>	κούρην δή τινα πρόσθεν ὑπέκλυες αὐτὸς ἐμεῖο
<A.R. 3.478>	φαρμάσσειν ̔Εκάτης Περσηίδος ἐννεσίῃσιν.
<A.R. 3.479>	τὴν εἴ κεν πεπίθοιμεν, ὀίομαι, οὐκέτι τάρβος
<A.R. 3.480>	ἔσσετ' ἀεθλεύοντι δαμήμεναι: ἀλλὰ μάλ' αἰνῶς
<A.R. 3.481>	δείδω, μή πως οὔ μοι ὑποσταίη τόγε μήτηρ.
<A.R. 3.482>	ἔμπης δ' ἐξαῦτις μετελεύσομαι ἀντιβολήσων,
<A.R. 3.483>	ξυνὸς ἐπεὶ πάντεσσιν ἐπικρέμαθ' ἧμιν ὄλεθρος."
<A.R. 3.484>	̓́Ισκεν ἐυφρονέων: ὁ δ' ἀμείβετο τοῖσδ' ἐπέεσσιν:
<A.R. 3.485>	"̓͂Ω πέπον, εἴ νύ τοι αὐτῷ ἐφανδάνει, οὔτι μεγαίρω.
<A.R. 3.486>	βάσκ' ἴθι καὶ πυκινοῖσι τεὴν παρὰ μητέρα μύθοις
<A.R. 3.487>	ὄρνυθι λισσόμενος: μελέη γε μὲν ἧμιν ὄρωρεν
<A.R. 3.488>	ἐλπωρή, ὅτε νόστον ἐπετραπόμεσθα γυναιξίν."
<A.R. 3.489>	ὧς ἔφατ': ὦκα δ' ἕλος μετεκίαθον. αὐτὰρ ἑταῖροι
<A.R. 3.490>	γηθόσυνοι ἐρέεινον, ὅπως παρεόντας ἴδοντο:
<A.R. 3.491>	τοῖσιν δ' Αἰσονίδης τετιημένος ἔκφατο μῦθον:
<A.R. 3.492>	"̓͂Ω φίλοι, Αἰήταο ἀπηνέος ἄμμι φίλον κῆρ
<A.R. 3.493>	ἀντικρὺ κεχόλωται, ἕκαστα γὰρ οὔ νύ τι τέκμωρ
<A.R. 3.494>	οὔτ' ἐμοί, οὔτε κεν ὔμμι διειρομένοισι πέλοιτο.
<A.R. 3.495>	φῆ δὲ δύω πεδίον τὸ ̓Αρήιον ἀμφινέμεσθαι
<A.R. 3.496>	ταύρω χαλκόποδε, στόματι φλόγα φυσιόωντας.
<A.R. 3.497>	τετράγυον δ' ἐπὶ τοῖσιν ἐφίετο νειὸν ἀρόσσαι:
<A.R. 3.498>	δώσειν δ' ἐξ ὄφιος γενύων σπόρον, ὅς ῥ' ἀνίῃσιν
<A.R. 3.499>	γηγενέας χαλκέοις σὺν τεύχεσιν: ἤματι δ' αὐτῷ
<A.R. 3.500>	χρειὼ τούσγε δαΐξαι. ὃ δή νύ οἱ--οὔτι γὰρ ἄλλο
<A.R. 3.501>	βέλτερον ἦν φράσσασθαι--ἀπηλεγέως ὑποέστην."
<A.R. 3.502>	̔͂Ως ἄρ' ἔφη: πάντεσσι δ' ἀνήνυτος εἴσατ' ἄεθλος,
<A.R. 3.503>	δὴν δ' ἄνεῳ καὶ ἄναυδοι ἐς ἀλλήλους ὁρόωντο,
<A.R. 3.504>	ἄτῃ ἀμηχανίῃ τε κατηφέες: ὀψὲ δὲ Πηλεὺς
<A.R. 3.505>	θαρσαλέως μετὰ πᾶσιν ἀριστήεσσιν ἔειπεν:
<A.R. 3.506>	"̔́Ωρη μητιάασθαι ὅ κ' ἔρξομεν. οὐ μὲν ἔολπα
<A.R. 3.507>	βουλῆς εἶναι ὄνειαρ, ὅσον τ' ἐπὶ κάρτεϊ χειρῶν.
<A.R. 3.508>	εἰ μέν νυν τύνη ζεῦξαι βόας Αἰήταο,
<A.R. 3.509>	ἥρως Αἰσονίδη, φρονέεις, μέμονάς τε πόνοιο,
<A.R. 3.510>	ἦ τ' ἂν ὑποσχεσίην πεφυλαγμένος ἐντύναιο:
<A.R. 3.511>	εἰ δ' οὔ τοι μάλα θυμὸς ἑῇ ἐπὶ πάγχυ πέποιθεν
<A.R. 3.512>	ἠνορέῃ, μήτ' αὐτὸς ἐπείγεο, μήτε τιν' ἄλλον
<A.R. 3.513>	τῶνδ' ἀνδρῶν πάπταινε παρήμενος. οὐ γὰρ ἔγωγε
<A.R. 3.514>	σχήσομ', ἐπεὶ θάνατός γε τὸ κύντατον ἔσσεται ἄλγος."
<A.R. 3.515>	̔͂Ως ἔφατ' Αἰακίδης: Τελαμῶνι δὲ θυμὸς ὀρίνθη:
<A.R. 3.516>	σπερχόμενος δ' ἀνόρουσε θοῶς: ἐπὶ δὲ τρίτος ̓́Ιδας
<A.R. 3.517>	ὦρτο μέγα φρονέων, ἐπὶ δ' υἱέε Τυνδαρέοιο:
<A.R. 3.518>	σὺν δὲ καὶ Οἰνεΐδης ἐναρίθμιος αἰζηοῖσιν
<A.R. 3.519>	ἀνδράσιν, οὐδέ περ ὅσσον ἐπανθιόωντας ἰούλους
<A.R. 3.520>	ἀντέλλων: τοίῳ οἱ ἀείρετο κάρτεϊ θυμός.
<A.R. 3.521>	οἱ δ' ἄλλοι εἴξαντες ἀκὴν ἔχον. αὐτίκα δ' ̓́Αργος
<A.R. 3.522>	τοῖον ἔπος μετέειπεν ἐελδομένοισιν ἀέθλου:
<A.R. 3.523>	"̓͂Ω φίλοι, ἤτοι μὲν τόδε λοίσθιον. ἀλλά τιν' οἴω
<A.R. 3.524>	μητρὸς ἐμῆς ἔσσεσθαι ἐναίσιμον ὔμμιν ἀρωγήν.
<A.R. 3.525>	τῶ καί περ μεμαῶτες, ἐρητύοισθ' ἐνὶ νηὶ
<A.R. 3.526>	τυτθὸν ἔθ', ὡς τὸ πάροιθεν, ἐπεὶ καὶ ἐπισχέμεν ἔμπης
<A.R. 3.527>	λώιον, ἢ κακὸν οἶτον ἀφειδήσαντας ἑλέσθαι.
<A.R. 3.528>	κούρη τις μεγάροισιν ἐνιτρέφετ' Αἰήταο,
<A.R. 3.529>	τὴν ̔Εκάτη περίαλλα θεὰ δάε τεχνήσασθαι
<A.R. 3.530>	φάρμαχ', ὅς' ἤπειρός τε φύει καὶ νήχυτον ὕδωρ,
<A.R. 3.531>	τοῖσι καὶ ἀκαμάτοιο π??ρὸς μειλίσσετ' ἀυτμή,
<A.R. 3.532>	καὶ ποταμοὺς ἵστησιν ἄφαρ κελαδεινὰ ῥέοντας,
<A.R. 3.533>	ἄστρα τε καὶ μήνης ἱερῆς ἐπέδησε κελεύθους.
<A.R. 3.534>	τῆς μὲν ἀπὸ μεγάροιο κατὰ στίβον ἐνθάδ' ἰόντες
<A.R. 3.535>	μνησάμεθ', εἴ κε δύναιτο, κασιγνήτη γεγαυῖα,
<A.R. 3.536>	μήτηρ ἡμετέρη πεπιθεῖν ἐπαρῆξαι ἀέθλῳ.
<A.R. 3.537>	εἰ δὲ καὶ αὐτοῖσιν τόδ' ἐφανδάνει, ἦ τ' ἂν ἱκοίμην
<A.R. 3.538>	ἤματι τῷδ' αὐτῷ πάλιν εἰς δόμον Αἰήταο
<A.R. 3.539>	πειρήσων: τάχα δ' ἂν σὺν δαίμονι πειρηθείην."
<A.R. 3.540>	̔͂Ως φάτο: τοῖσι δὲ σῆμα θεοὶ δόσαν εὐμενέοντες.
<A.R. 3.541>	τρηρὼν μὲν φεύγουσα βίην κίρκοιο πελειὰς
<A.R. 3.542>	ὑψόθεν Αἰσονίδεω πεφοβημένη ἔμπεσε κόλποις:
<A.R. 3.543>	κίρκος δ' ἀφλάστῳ περικάππεσεν. ὦκα δὲ Μόψος
<A.R. 3.544>	τοῖον ἔπος μετὰ πᾶσι θεοπροπέων ἀγόρευσεν:
<A.R. 3.545>	"̓́Υμμι, φίλοι, τόδε σῆμα θεῶν ἰότητι τέτυκται:
<A.R. 3.546>	οὐδέ τῃ ἄλλως ἐστὶν ὑποκρίνασθαι ἄρειον,
<A.R. 3.547>	παρθενικὴν δ' ἐπέεσσι μετελθέμεν ἀμφιέποντας
<A.R. 3.548>	μήτι παντοίῃ. δοκέω δέ μιν οὐκ ἀθερίζειν,
<A.R. 3.549>	εἰ ἐτεὸν Φινεύς γε θεᾷ ἐνὶ Κύπριδι νόστον
<A.R. 3.550>	πέφραδεν ἔσσεσθαι. κείνης δ' ὅγε μείλιχος ὄρνις
<A.R. 3.551>	πότμον ὑπεξήλυξε: κέαρ δέ μοι ὡς ἐνὶ θυμῷ
<A.R. 3.552>	τόνδε κατ' οἰωνὸν προτιόσσεται, ὧς δὲ πέλοιτο.
<A.R. 3.553>	ἀλλά, φίλοι, Κυθέρειαν ἐπικλείοντες ἀμύνειν,
<A.R. 3.554>	ἤδη νῦν ̓́Αργοιο παραιφασίῃσι πίθεσθε."
<A.R. 3.555>	̓́Ισκεν: ἐπῄνησαν δὲ νέοι, Φινῆος ἐφετμὰς
<A.R. 3.556>	μνησάμενοι: μοῦνος δ' ̓Αφαρήιος ἄνθορεν ̓́Ιδας,
<A.R. 3.557>	δείν' ἐπαλαστήσας μεγάλῃ ὀπί, φώνησέν τε:
<A.R. 3.558>	"̓͂Ω πόποι, ἦ ῥα γυναιξὶν ὁμόστολοι ἐνθάδ' ἔβημεν,
<A.R. 3.559>	οἳ Κύπριν καλέουσιν ἐπίρροθον ἄμμι πέλεσθαι,
<A.R. 3.560>	οὐκέτ' ̓Ενυαλίοιο μέγα σθένος; ἐς δὲ πελείας
<A.R. 3.561>	καὶ κίρκους λεύσσοντες ἐρητύεσθε ἀέθλων;
<A.R. 3.562>	ἔρρετε, μηδ' ὔμμιν πολεμήια ἔργα μέλοιτο,
<A.R. 3.563>	παρθενικὰς δὲ λιτῇσιν ἀνάλκιδας ἠπεροπεύειν."
<A.R. 3.564>	̔͂Ως ηὔδα μεμαώς: πολέες δ' ὁμάδησαν ἑταῖροι
<A.R. 3.565>	ἦκα μάλ', οὐδ' ἄρα τίς οἱ ἐναντίον ἔκφατο μῦθον.
<A.R. 3.566>	χωόμενος δ' ὅγ' ἔπειτα καθέζετο: τοῖσι δ' ̓Ιήσων
<A.R. 3.567>	αὐτίκ' ἐποτρύνων τὸν ἑὸν νόον ὧδ' ἀγόρευεν:
<A.R. 3.568>	"̓́Αργος μὲν παρὰ νηός, ἐπεὶ τόδε πᾶσιν ἕαδεν,
<A.R. 3.569>	στελλέσθω: ἀτὰρ αὐτοὶ ἐπὶ χθονὸς ἐκ ποταμοῖο
<A.R. 3.570>	ἀμφαδὸν ἤδη πείσματ' ἀνάψομεν. ἦ γὰρ ἔοικεν
<A.R. 3.571>	μηκέτι δὴν κρύπτεσθαι ὑποπτήσσοντας ἀυτήν."
<A.R. 3.572>	̔͂Ως ἄρ' ἔφη: καὶ τὸν μὲν ἄφαρ προΐαλλε νέεσθαι
<A.R. 3.573>	καρπαλίμως ἐξαῦτις ἀνὰ πτόλιν: οἱ δ' ἐπὶ νηὸς
<A.R. 3.574>	εὐναίας ἐρύσαντες ἐφετμαῖς Αἰσονίδαο
<A.R. 3.575>	τυτθὸν ὑπὲξ ἕλεος χέρσῳ ἐπέκελσαν ἐρετμοῖς.
<A.R. 3.576>	Αὐτίκα δ' Αἰήτης ἀγορὴν ποιήσατο Κόλχων
<A.R. 3.577>	νόσφιν ἑοῖο δόμου, τόθι περ καὶ πρόσθε κάθιζον,
<A.R. 3.578>	ἀτλήτους Μινύῃσι δόλους καὶ κήδεα τεύχων.
<A.R. 3.579>	στεῦτο δ', ἐπεί κεν πρῶτα βόες διαδηλήσωνται
<A.R. 3.580>	ἄνδρα τόν, ὅς ῥ' ὑπέδεκτο βαρὺν καμέεσθαι ἄεθλον,
<A.R. 3.581>	δρυμὸν ἀναρρήξας λασίης καθύπερθε: κολώνης
<A.R. 3.582>	αὔτανδρον φλέξειν δόρυ νήιον, ὄφρ' ἀλεγεινὴν
<A.R. 3.583>	ὕβριν ἀποφλύξωσιν ὑπέρβια μηχανόωντες.
<A.R. 3.584>	οὐδὲ γὰρ Αἰολίδην Φρίξον μάλα περ χατέοντα
<A.R. 3.585>	δέχθαι ἐνὶ μεγάροισιν ἐφέστιον, ὃς περὶ πάντων
<A.R. 3.586>	ξείνων μελιχίῃ τε θεουδείῃ τ' ἐκέκαστο,
<A.R. 3.587>	εἰ μή οἱ Ζεὺς αὐτὸς ἀπ' οὐρανοῦ ἄγγελον ἧκεν
<A.R. 3.588>	̔Ερμείαν, ὥς κεν προσκηδέος ἀντιάσειεν:
<A.R. 3.589>	μὴ καὶ ληιστῆρας ἑὴν ἐς γαῖαν ἰόντας
<A.R. 3.590>	ἔσσεσθαι δηναιὸν ἀπήμονας, οἷσι μέμηλεν
<A.R. 3.591>	ὀθνείοις ἐπὶ χεῖρα ἑὴν κτεάτεσσιν ἀείρειν,
<A.R. 3.592>	κρυπταδίους τε δόλους τεκταινέμεν, ἠδὲ βοτήρων
<A.R. 3.593>	αὔλια δυσκελάδοισιν ἐπιδρομίῃσι δαΐξαι.
<A.R. 3.594>	νόσφι δὲ οἷ αὐτῷ φάτ' ἐοικότα μείλια τίσειν
<A.R. 3.595>	υἱῆας Φρίξοιο, κακορρέκτῃσιν ὀπηδοὺς
<A.R. 3.596>	ἀνδράσι νοστήσαντας ὁμιλαδόν, ὄφρα ἑ τιμῆς
<A.R. 3.597>	καὶ σκήπτρων ἐλάσειαν ἀκηδέες: ὥς ποτε βάξιν
<A.R. 3.598>	λευγαλέην οὗ πατρὸς ἐπέκλυεν ̓Ηελίοιο,
<A.R. 3.599>	χρειώ μιν πυκινόν τε δόλον βουλάς τε γενέθλης
<A.R. 3.600>	σφωιτέρης ἄτην τε πολύτροπον ἐξαλέασθαι:
<A.R. 3.601>	τῶ καὶ ἐελδομένους πέμπειν ἐς ̓Αχαιίδα γαῖαν
<A.R. 3.602>	πατρὸς ἐφημοσύνῃ, δολιχὴν ὁδόν. οὐδὲ θυγατρῶν
<A.R. 3.603>	εἶναί οἱ τυτθόν γε δέος, μή πού τινα μῆτιν
<A.R. 3.604>	φράσσωνται στυγερήν, οὐδ' υἱέος ̓Αψύρτοιο:
<A.R. 3.605>	ἀλλ' ἐνὶ Χαλκιόπης γενεῇ τάδε λυγρὰ τετύχθαι.
<A.R. 3.606>	καί ῥ' ὁ μὲν ἄσχετα ἔργα πιφαύσκετο δημοτέροισιν
<A.R. 3.607>	χωόμενος: μέγα δέ σφιν ἀπείλεε νῆά τ' ἔρυσθαι
<A.R. 3.608>	ἠδ' αὐτούς, ἵνα μήτις ὑπὲκ κακότητος ἀλύξῃ.
<A.R. 3.609>	Τόφρα δὲ μητέρ' ἑήν, μετιὼν δόμον Αἰήταο,
<A.R. 3.610>	̓́Αργος παντοίοισι παρηγορέεσκ' ἐπέεσσιν,
<A.R. 3.611>	Μήδειαν λίσσεσθαι ἀμυνέμεν: ἡ δὲ καὶ αὐτὴ
<A.R. 3.612>	πρόσθεν μητιάασκε: δέος δέ μιν ἴσχανε θυμόν,
<A.R. 3.613>	μή πως ἠὲ παρ' αἶσαν ἐτώσια μειλίξαιτο
<A.R. 3.614>	πατρὸς ἀτυζομένην ὀλοὸν χόλον, ἠὲ λιτῇσιν
<A.R. 3.615>	ἑσπομένης ἀρίδηλα καὶ ἀμφαδὰ ἔργα πέλοιτο.
<A.R. 3.616>	Κούρην δ' ἐξ ἀχέων ἀδινὸς κατελώφεεν ὕπνος
<A.R. 3.617>	λέκτρῳ ἀνακλινθεῖσαν. ἄφαρ δέ μιν ἠπεροπῆες,
<A.R. 3.618>	οἷά τ' ἀκηχεμένην, ὀλοοὶ ἐρέθεσκον ὄνειροι.
<A.R. 3.619>	τὸν ξεῖνον δ' ἐδόκησεν ὑφεστάμεναι τὸν ἄεθλον,
<A.R. 3.620>	οὔτι μάλ' ὁρμαίνοντα δέρος κριοῖο κομίσσαι,
<A.R. 3.621>	οὐδέ τι τοῖο ἕκητι μετὰ πτόλιν Αἰήταο
<A.R. 3.622>	ἐλθέμεν, ὄφρα δέ μιν σφέτερον δόμον εἰσαγάγοιτο
<A.R. 3.623>	κουριδίην παράκοιτιν: ὀίετο δ' ἀμφὶ βόεσσιν
<A.R. 3.624>	αὐτὴ ἀεθλεύουσα μάλ' εὐμαρέως πονέεσθαι:
<A.R. 3.625>	σφωιτέρους δὲ τοκῆας ὑποσχεσίης ἀθερίζειν,
<A.R. 3.626>	οὕνεκεν οὐ κούρῃ ζεῦξαι βόας, ἀλλά οἱ αὐτῷ
<A.R. 3.627>	προύθεσαν: ἐκ δ' ἄρα τοῦ νεῖκος πέλεν ἀμφήριστον
<A.R. 3.628>	πατρί τε καὶ ξείνοις: αὐτῇ δ' ἐπιέτρεπον ἄμφω
<A.R. 3.629>	τὼς ἔμεν, ὥς κεν ἑῇσι μετὰ φρεσὶν ἰθύσειεν.
<A.R. 3.630>	ἡ δ' ἄφνω τὸν ξεῖνον, ἀφειδήσασα τοκήων,
<A.R. 3.631>	εἵλετο: τοὺς δ' ἀμέγαρτον ἄχος λάβεν, ἐκ δ' ἐβόησαν
<A.R. 3.632>	χωόμενοι: τὴν δ' ὕπνος ἅμα κλαγγῇ μεθέηκεν.
<A.R. 3.633>	παλλομένη δ' ἀνόρουσε φόβῳ, περί τ' ἀμφί τε τοίχους
<A.R. 3.634>	πάπτηνεν θαλάμοιο: μόλις δ' ἐσαγείρατο θυμὸν
<A.R. 3.635>	ὡς πάρος ἐν στέρνοις, ἀδινὴν δ' ἀνενείκατο φωνήν:
<A.R. 3.636>	"Δειλὴ ἐγών, οἷόν με βαρεῖς ἐφόβησαν ὄνειροι.
<A.R. 3.637>	δείδια, μὴ μέγα δή τι φέρῃ κακὸν ἥδε κέλευθος
<A.R. 3.638>	ἡρώων. περί μοι ξείνῳ φρένες ἠερέθονται.
<A.R. 3.639>	μνάσθω ἑὸν κατὰ δῆμον ̓Αχαιίδα τηλόθι κούρην
<A.R. 3.640>	ἄμμι δὲ παρθενίη τε μέλοι καὶ δῶμα τοκήων.
<A.R. 3.641>	ἔμπα γε μὴν θεμένη κύνεον κέαρ, οὐκέτ' ἄνευθεν
<A.R. 3.642>	αὐτοκασιγνήτης πειρήσομαι, εἴ κέ μ' ἀέθλῳ
<A.R. 3.643>	χραισμεῖν ἀντιάσῃσιν, ἐπὶ σφετέροις ἀχέουσα
<A.R. 3.644>	παισί: τό κέν μοι λυγρὸν ἐνὶ κραδίῃ σβέσαι ἄλγος."
<A.R. 3.645>	̓͂Η ῥα, καὶ ὀρθωθεῖσα θύρας ὤιξε δόμοιο,
<A.R. 3.646>	νήλιπος, οἰέανος: καὶ δὴ λελίητο νέεσθαι
<A.R. 3.647>	αὐτοκασιγνήτηνδε, καὶ ἕρκεος οὐδὸν ἄμειψεν.
<A.R. 3.648>	δὴν δὲ καταυτόθι μίμνεν ἐνὶ προδόμῳ θαλάμοιο,
<A.R. 3.649>	αἰδοῖ ἐεργομένη: μετὰ δ' ἐτράπετ' αὖτις ὀπίσσω
<A.R. 3.650>	στρεφθεῖς': ἐκ δὲ πάλιν κίεν ἔνδοθεν, ἄψ τ' ἀλέεινεν
<A.R. 3.651>	εἴσω: τηΰσιοι δὲ πόδες φέρον ἔνθα καὶ ἔνθα:
<A.R. 3.652>	ἤτοι ὅτ' ἰθύσειεν, ἔρυκέ μιν ἔνδοθεν αἰδώς:
<A.R. 3.653>	αἰδοῖ δ' ἐργομένην θρασὺς ἵμερος ὀτρύνεσκεν.
<A.R. 3.654>	τρὶς μὲν ἐπειρήθη, τρὶς δ' ἔσχετο, τέτρατον αὖτις
<A.R. 3.655>	λέκτροισιν πρηνὴς ἐνικάππεσεν εἱλιχθεῖσα.
<A.R. 3.656>	ὡς δ' ὅτε τις νύμφη θαλερὸν πόσιν ἐν θαλάμοισιν
<A.R. 3.657>	μύρεται, ᾧ μιν ὄπασσαν ἀδελφεοὶ ἠδὲ τοκῆες,
<A.R. 3.658>	οὐδέ τί πω πάσαις ἐπιμίσγεται ἀμφιπόλοισιν
<A.R. 3.659>	αἰδοῖ ἐπιφροσύνῃ τε: μυχῷ δ' ἀχέουσα θαάσσει:
<A.R. 3.660>	τὸν δέ τις ὤλεσε μοῖρα, πάρος ταρπήμεναι ἄμφω
<A.R. 3.661>	δήνεσιν ἀλλήλων: ἡ δ' ἔνδοθι δαιομένη περ
<A.R. 3.662>	σῖγα μάλα κλαίει χῆρον λέχος εἰσορόωσα,
<A.R. 3.663>	μή μιν κερτομέουσαι ἐπιστοβέωσι γυναῖκες:
<A.R. 3.664>	τῇ ἰκέλη Μήδεια κινύρετο. τὴν δέ τις ἄφνω
<A.R. 3.665>	μυρομένην μεσσηγὺς ἐπιπρομολοῦς' ἐνόησεν
<A.R. 3.666>	δμωάων, ἥ οἱ ἑπέτις πέλε κουρίζουσα:
<A.R. 3.667>	Χαλκιόπῃ δ' ἤγγειλε παρασχεδόν: ἡ δ' ἐνὶ παισὶν
<A.R. 3.668>	ἧστ' ἐπιμητιόωσα κασιγνήτην ἀρέσασθαι.
<A.R. 3.669>	ἀλλ' οὐδ' ὧς ἀπίθησεν, ὅτ' ἔκλυεν ἀμφιπόλοιο
<A.R. 3.670>	μῦθον ἀνώιστον: διὰ δ' ἔσσυτο θαμβήσασα
<A.R. 3.671>	ἐκ θαλάμου θάλαμόνδε διαμπερές, ᾧ ἔνι κούρη
<A.R. 3.672>	κέκλιτ' ἀκηχεμένη, δρύψεν δ' ἑκάτερθε παρειάς:
<A.R. 3.673>	ὡς δ' ἴδε δάκρυσιν ὄσσε πεφυρμένα, φώνησέν μιν:
<A.R. 3.674>	"̓́Ωι μοι ἐγώ, Μήδεια, τί δὴ τάδε δάκρυα λείβεις;
<A.R. 3.675>	τίπτ' ἔπαθες; τί τοι αἰνὸν ὑπὸ φρένας ἵκετο πένθος;
<A.R. 3.676>	ἤ νύ σε θευμορίη περιδέδρομεν ἅψεα νοῦσος,
<A.R. 3.677>	ἦέ τιν' οὐλομένην ἐδάης ἐκ πατρὸς ἐνιπὴν
<A.R. 3.678>	ἀμφί τ' ἐμοὶ καὶ παισίν; ὄφελλέ με μήτε τοκήων
<A.R. 3.679>	δῶμα τόδ' εἰσοράαν, μηδὲ πτόλιν, ἀλλ' ἐπὶ γαίης
<A.R. 3.680>	πείρασι ναιετάειν, ἵνα μηδέ περ οὔνομα Κόλχων."
<A.R. 3.681>	̔͂Ως φάτο: τῆς δ' ἐρύθηνε παρήια: δὴν δέ μιν αἰδὼς
<A.R. 3.682>	παρθενίη κατέρυκεν ἀμείψασθαι μεμαυῖαν.
<A.R. 3.683>	μῦθος δ' ἄλλοτε μέν οἱ ἐπ' ἀκροτάτης ἀνέτελλεν
<A.R. 3.684>	γλώσσης, ἄλλοτ' ἔνερθε κατὰ στῆθος πεπότητο.
<A.R. 3.685>	πολλάκι δ' ἱμερόεν μὲν ἀνὰ στόμα θυῖεν ἐνισπεῖν:
<A.R. 3.686>	φθογγῇ δ' οὐ προύβαινε παροιτέρω: ὀψὲ δ' ἔειπεν
<A.R. 3.687>	τοῖα δόλῳ: θρασέες γὰρ ἐπεκλονέεσκον ̓́Ερωτες:
<A.R. 3.688>	"Χαλκιόπη, περί μοι παίδων σέο θυμὸς ἄηται,
<A.R. 3.689>	μή σφε πατὴρ ξείνοισι σὺν ἀνδράσιν αὐτίκ' ὀλέσσῃ.
<A.R. 3.690>	τοῖα κατακνώσσουσα μινυνθαδίῳ νέον ὕπνῳ
<A.R. 3.691>	λεύσσω ὀνείρατα λυγρά, τά τις θεὸς ἀκράαντα
<A.R. 3.692>	θείη, μηδ' ἀλεγεινὸν ἐφ' υἱάσι κῆδος ἕλοιο."
<A.R. 3.693>	Φῆ ῥα, κασιγνήτης πειρωμένη, εἴ κέ μιν αὐτὴ
<A.R. 3.694>	ἀντιάσειε πάροιθεν ἑοῖς τεκέεσσιν ἀμύνειν.
<A.R. 3.695>	τὴν δ' αἰνῶς ἄτλητος ἐπέκλυσε θυμὸν ἀνίη
<A.R. 3.696>	δείματι, τοῖ' ἐσάκουσεν: ἀμείβετο δ' ὧδ' ἐπέεσσιν:
<A.R. 3.697>	"Καὶ δ' αὐτὴ τάδε πάντα μετήλυθον ὁρμαίνουσα,
<A.R. 3.698>	εἴ τινα συμφράσσαιο καὶ ἀρτύνειας ἀρωγήν.
<A.R. 3.699>	ἀλλ' ὄμοσον Γαῖάν τε καὶ Οὐρανόν, ὅττι τοι εἴπω
<A.R. 3.700>	σχήσειν ἐν θυμῷ, σύν τε δρήστειρα πέλεσθαι.
<A.R. 3.701>	λίσσομ' ὑπὲρ μακάρων σέο τ' αὐτῆς ἠδὲ τοκήων,
<A.R. 3.702>	μή σφε κακῇ ὑπὸ κηρὶ διαρραισθέντας ἰδέσθαι
<A.R. 3.703>	λευγαλέως: ἢ σοίγε φίλοις σὺν παισὶ θανοῦσα
<A.R. 3.704>	εἴην ἐξ ̓Αίδεω στυγερὴ μετόπισθεν ̓Ερινύς."
<A.R. 3.705>	̔͂Ως ἄρ' ἔφη, τὸ δὲ πολλὸν ὑπεξέχυτ' αὐτίκα δάκρυ:
<A.R. 3.706>	νειόθι θ' ἀμφοτέρῃσι περίσχετο γούνατα χερσίν,
<A.R. 3.707>	σὺν δὲ κάρη κόλποις περικάββαλεν. ἔνθ' ἐλεεινὸν
<A.R. 3.708>	ἄμφω ἐπ' ἀλλήλῃσι θέσαν γόον: ὦρτο δ' ἰωὴ
<A.R. 3.709>	λεπταλέη διὰ δώματ' ὀδυρομένων ἀχέεσσιν.
<A.R. 3.710>	τὴν δὲ πάρος Μήδεια προσέννεπεν ἀσχαλόωσα:
<A.R. 3.711>	"Δαιμονίη, τί νύ τοι ῥέξω ἄκος, οἷ' ἀγορεύεις,
<A.R. 3.712>	ἀράς τε στυγερὰς καὶ ̓Ερινύας; αἲ γὰρ ὄφελλεν
<A.R. 3.713>	ἔμπεδον εἶναι ἐπ' ἄμμι τεοὺς υἱῆας ἔρυσθαι.
<A.R. 3.714>	ἴστω Κόλχων ὅρκος ὑπέρβιος ὅντιν' ὀμόσσαι
<A.R. 3.715>	αὐτὴ ἐποτρύνεις, μέγας Οὐρανός, ἥ θ' ὑπένερθεν
<A.R. 3.716>	Γαῖα, θεῶν μήτηρ, ὅσσον σθένος ἐστὶν ἐμεῖο,
<A.R. 3.717>	μή ς' ἐπιδευήσεσθαι, ἀνυστά περ ἀντιόωσαν."
<A.R. 3.718>	Φῆ ἄρα: Χαλκιόπη δ' ἠμείβετο τοῖσδ' ἐπέεσσιν:
<A.R. 3.719>	"Οὐκ ἂν δὴ ξείνῳ τλαίης χατέοντι καὶ αὐτῷ
<A.R. 3.720>	ἢ δόλον, ἤ τινα μῆτιν ἐπιφράσσασθαι ἀέθλου,
<A.R. 3.721>	παίδων εἵνεκ' ἐμεῖο; καὶ ἐκ κείνοιο δ' ἱκάνει
<A.R. 3.722>	̓́Αργος, ἐποτρύνων με τεῆς πειρῆσαι ἀρωγῆς:
<A.R. 3.723>	μεσσηγὺς μὲν τόνγε δόμῳ λίπον ἐνθάδ' ἰοῦσα."
<A.R. 3.724>	̔͂Ως φάτο: τῇ δ' ἔντοσθεν ἀνέπτατο χάρματι θυμός,
<A.R. 3.725>	φοινίχθη δ' ἄμυδις καλὸν χρόα, κὰδ δέ μιν ἀχλὺς
<A.R. 3.726>	εἷλεν ἰαινομένην, τοῖον δ' ἐπὶ μῦθον ἔειπεν:
<A.R. 3.727>	"Χαλκιόπη, ὡς ὔμμι φίλον τερπνόν τε τέτυκται,
<A.R. 3.728>	ὧς ἔρξω. μὴ γάρ μοι ἐν ὀφθαλμοῖσι φαείνοι
<A.R. 3.729>	ἠώς, μηδέ με δηρὸν ἔτι ζώουσαν ἴδοιο,
<A.R. 3.730>	εἴ γέ τι σῆς ψυχῆς προφερέστερον, ἠέ τι παίδων
<A.R. 3.731>	σῶν θείην, οἳ δή μοι ἀδελφειοὶ γεγάασιν,
<A.R. 3.732>	κηδεμόνες τε φίλοι καὶ ὁμήλικες. ὧς δὲ καὶ αὐτὴ
<A.R. 3.733>	φημὶ κασιγνήτη τε σέθεν κούρη τε πέλεσθαι,
<A.R. 3.734>	ἶσον ἐπεὶ κείνοις με τεῷ ἐπαείραο μαζῷ
<A.R. 3.735>	νηπυτίην, ὡς αἰὲν ἐγώ ποτε μητρὸς ἄκουον.
<A.R. 3.736>	ἀλλ' ἴθι, κεῦθε δ' ἐμὴν σιγῇ χάριν, ὄφρα τοκῆας
<A.R. 3.737>	λήσομαι ἐντύνουσα ὑπόσχεσιν: ἦρι δὲ νηὸν
<A.R. 3.738>	οἴσομαι εἰς ̔Εκάτης θελκτήρια φάρμακα ταύρων."
<A.R. 3.740>	̔͂Ως ἥγ' ἐκ θαλάμοιο πάλιν κίε, παισί τ' ἀρωγὴν
<A.R. 3.741>	αὐτοκασιγνήτης διεπέφραδε. τὴν δέ μιν αὖτις
<A.R. 3.742>	αἰδώς τε στυγερόν τε δέος λάβε μουνωθεῖσαν,
<A.R. 3.743>	τοῖα παρὲξ οὗ πατρὸς ἐπ' ἀνέρι μητιάασθαι.
<A.R. 3.744>	Νὺξ μὲν ἔπειτ' ἐπὶ γαῖαν ἄγεν κνέφας: οἱ δ' ἐνὶ πόντῳ
<A.R. 3.745>	ναῦται εἰς ̔Ελίκην τε καὶ ἀστέρας ̓Ωρίωνος
<A.R. 3.746>	ἔδρακον ἐκ νηῶν: ὕπνοιο δὲ καί τις ὁδίτης
<A.R. 3.747>	ἤδη καὶ πυλαωρὸς ἐέλδετο: καί τινα παίδων
<A.R. 3.748>	μητέρα τεθνεώτων ἀδινὸν περὶ κῶμ' ἐκάλυπτεν:
<A.R. 3.749>	οὐδὲ κυνῶν ὑλακὴ ἔτ' ἀνὰ πτόλιν, οὐ θρόος ἦεν
<A.R. 3.750>	ἠχήεις: σιγὴ δὲ μελαινομένην ἔχεν ὄρφνην.
<A.R. 3.751>	ἀλλὰ μάλ' οὐ Μήδειαν ἐπὶ γλυκερὸς λάβεν ὕπνος.
<A.R. 3.752>	πολλὰ γὰρ Αἰσονίδαο πόθῳ μελεδήματ' ἔγειρεν
<A.R. 3.753>	δειδυῖαν ταύρων κρατερὸν μένος, οἷσιν ἔμελλεν
<A.R. 3.754>	φθίσθαι ἀεικελίῃ μοίρῃ κατὰ νειὸν ̓́Αρηος.
<A.R. 3.755>	πυκνὰ δέ οἱ κραδίη στηθέων ἔντοσθεν ἔθυιεν,
<A.R. 3.756>	ἠελίου ὥς τίς τε δόμοις ἐνιπάλλεται αἴγλη
<A.R. 3.757>	ὕδατος ἐξανιοῦσα, τὸ δὴ νέον ἠὲ λέβητι
<A.R. 3.758>	ἠέ που ἐν γαυλῷ κέχυται: ἡ δ' ἔνθα καὶ ἔνθα
<A.R. 3.759>	ὠκείῃ στροφάλιγγι τινάσσεται ἀίσσουσα:
<A.R. 3.760>	ὧς δὲ καὶ ἐν στήθεσσι κέαρ ἐλελίζετο κούρης.
<A.R. 3.761>	δάκρυ δ' ἀπ' ὀφθαλμῶν ἐλέῳ ῥέεν: ἔνδοθι δ' αἰεὶ
<A.R. 3.762>	τεῖρ' ὀδύνη σμύχουσα διὰ χροός, ἀμφί τ' ἀραιὰς
<A.R. 3.763>	ἶνας καὶ κεφαλῆς ὑπὸ νείατον ἰνίον ἄχρις,
<A.R. 3.764>	ἔνθ' ἀλεγεινότατον δύνει ἄχος, ὁππότ' ἀνίας
<A.R. 3.765>	ἀκάματοι πραπίδεσσιν ἐνισκίμψωσιν ̓́Ερωτες.
<A.R. 3.766>	φῆ δέ οἱ ἄλλοτε μὲν θελκτήρια φάρμακα ταύρων
<A.R. 3.767>	δωσέμεν, ἄλλοτε δ' οὔτι: καταφθίσθαι δὲ καὶ αὐτή:
<A.R. 3.768>	αὐτίκα δ' οὔτ' αὐτὴ θανέειν, οὐ φάρμακα δώσειν,
<A.R. 3.769>	ἀλλ' αὔτως εὔκηλος ἑὴν ὀτλησέμεν ἄτην.
<A.R. 3.770>	ἑζομένη δἤπειτα δοάσσατο, φώνησέν τε:
<A.R. 3.771>	"Δειλὴ ἐγώ, νῦν ἔνθα κακῶν ἢ ἔνθα γένωμαι;
<A.R. 3.772>	πάντῃ μοι φρένες εἰσὶν ἀμήχανοι: οὐδέ τις ἀλκὴ
<A.R. 3.773>	πήματος: ἀλλ' αὔτως φλέγει ἔμπεδον. ὡς ὄφελόν γε
<A.R. 3.774>	̓Αρτέμιδος κραιπνοῖσι πάρος βελέεσσι δαμῆναι,
<A.R. 3.775>	πρὶν τόνγ' εἰσιδέειν, πρὶν ̓Αχαιίδα γαῖαν ἱκέσθαι
<A.R. 3.776>	Χαλκιόπης υἷας. τοὺς μὲν θεὸς ἤ τις ̓Ερινὺς
<A.R. 3.777>	ἄμμι πολυκλαὕτους δεῦρ' ἤγαγε κεῖθεν ἀνίας.
<A.R. 3.778>	φθίσθω ἀεθλεύων, εἴ οἱ κατὰ νειὸν ὀλέσθαι
<A.R. 3.779>	μοῖρα πέλει. πῶς γάρ κεν ἐμοὺς λελάθοιμι τοκῆας
<A.R. 3.780>	φάρμακα μησαμένη; ποῖον δ' ἐπὶ μῦθον ἐνίψω;
<A.R. 3.781>	τίς δὲ δόλος, τίς μῆτις ἐπίκλοπος ἔσσετ' ἀρωγῆς;
<A.R. 3.782>	ἦ μιν ἄνευθ' ἑτάρων προσπτύξομαι οἶον ἰδοῦσα;
<A.R. 3.783>	δύσμορος: οὐ μὲν ἔολπα καταφθιμένοιό περ ἔμπης
<A.R. 3.784>	λωφήσειν ἀχέων: τότε δ' ἂν κακὸν ἄμμι πέλοιτο,
<A.R. 3.785>	κεῖνος ὅτε ζωῆς ἀπαμείρεται. ἐρρέτω αἰδώς,
<A.R. 3.786>	ἐρρέτω ἀγλαΐη: ὁ δ' ἐμῇ ἰότητι σαωθεὶς
<A.R. 3.787>	ἀσκηθής, ἵνα οἱ θυμῷ φίλον, ἔνθα νέοιτο.
<A.R. 3.788>	αὐτὰρ ἐγὼν αὐτῆμαρ, ὅτ' ἐξανύσειεν ἄεθλον,
<A.R. 3.789>	τεθναίην, ἢ λαιμὸν ἀναρτήσασα μελάθρῳ,
<A.R. 3.790>	ἢ καὶ πασσαμένη ῥαιστήρια φάρμακα θυμοῦ.
<A.R. 3.791>	ἀλλὰ καὶ ὧς φθιμένῃ μοι ἐπιλλίξουσιν ὀπίσσω
<A.R. 3.792>	κερτομίας: τηλοῦ δὲ πόλις περὶ πᾶσα βοήσει
<A.R. 3.793>	πότμον ἐμόν: καί κέν με διὰ στόματος φορέουσαι
<A.R. 3.794>	Κολχίδες ἄλλυδις ἄλλαι ἀεικέα μωμήσονται:
<A.R. 3.795>	ἥτις κηδομένη τόσον ἀνέρος ἀλλοδαποῖο
<A.R. 3.796>	κάτθανεν, ἥτις δῶμα καὶ οὓς ᾔσχυνε τοκῆας,
<A.R. 3.797>	μαργοσύνῃ εἴξασα. τί δ' οὐκ ἐμὸν ἔσσεται αἶσχος;
<A.R. 3.798>	ᾤ μοι ἐμῆς ἄτης. ἦ τ' ἂν πολὺ κέρδιον εἴη
<A.R. 3.799>	τῇδ' αὐτῇ ἐν νυκτὶ λιπεῖν βίον ἐν θαλάμοισιν
<A.R. 3.800>	πότμῳ ἀνωίστῳ, κάκ' ἐλέγχεα πάντα φυγοῦσαν,
<A.R. 3.801>	πρὶν τάδε λωβήεντα καὶ οὐκ ὀνομαστὰ τελέσσαι."
<A.R. 3.802>	̓͂Η, καὶ φωριαμὸν μετεκίαθεν, ᾗ ἔνι πολλὰ
<A.R. 3.803>	φάρμακά οἱ, τὰ μὲν ἐσθλά, τὰ δὲ ῥαιστήρι', ἔκειτο.
<A.R. 3.804>	ἐνθεμένη δ' ἐπὶ γούνατ' ὀδύρετο. δεῦε δὲ κόλπους
<A.R. 3.805>	ἄλληκτον δακρύοισι, τὰ δ' ἔρρεεν ἀσταγὲς αὔτως,
<A.R. 3.806>	αἴν' ὀλοφυρομένης τὸν ἑὸν μόρον. ἵετο δ' ἥγε
<A.R. 3.807>	φάρμακα λέξασθαι θυμοφθόρα, τόφρα πάσαιτο.
<A.R. 3.808>	ἤδη καὶ δεσμοὺς ἀνελύετο φωριαμοῖο,
<A.R. 3.809>	ἐξελέειν μεμαυῖα, δυσάμμορος. ἀλλά οἱ ἄφνω
<A.R. 3.810>	δεῖμ' ὀλοὸν στυγεροῖο κατὰ φρένας ἦλθ' ̓Αίδαο.
<A.R. 3.811>	ἔσχετο δ' ἀμφασίῃ δηρὸν χρόνον, ἀμφὶ δὲ πᾶσαι
<A.R. 3.812>	θυμηδεῖς βιότοιο μεληδόνες ἰνδάλλοντο.
<A.R. 3.813>	μνήσατο μὲν τερπνῶν, ὅς' ἐνὶ ζωοῖσι πέλονται,
<A.R. 3.814>	μνήσαθ' ὁμηλικίης περιγηθέος, οἷά τε κούρη:
<A.R. 3.815>	καί τέ οἱ ἠέλιος γλυκίων γένετ' εἰσοράασθαι,
<A.R. 3.816>	ἢ πάρος, εἰ ἐτεόν γε νόῳ ἐπεμαίεθ' ἕκαστα.
<A.R. 3.817>	καὶ τὴν μέν ῥα πάλιν σφετέρων ἀποκάτθετο γούνων,
<A.R. 3.818>	̔́Ηρης ἐννεσίῃσι μετάτροπος, οὐδ' ἔτι βουλὰς
<A.R. 3.819>	ἄλλῃ δοιάζεσκεν: ἐέλδετο δ' αἶψα φανῆναι
<A.R. 3.820>	ἠῶ τελλομένην, ἵνα οἱ θελκτήρια δοίη
<A.R. 3.821>	φάρμακα συνθεσίῃσι, καὶ ἀντήσειεν ἐς ὠπήν.
<A.R. 3.822>	πυκνὰ δ' ἀνὰ κληῖδας ἑῶυ λύεσκε θυράων,
<A.R. 3.823>	αἴγλην σκεπτομένη: τῇ δ' ἀσπάσιον βάλε φέγγος
<A.R. 3.824>	̓Ηριγενής, κίνυντο δ' ἀνὰ πτολίεθρον ἕκαστοι.
<A.R. 3.825>	̓́Ενθα κασιγνήτους μὲν ἔτ' αὐτόθι μεῖναι ἀνώγει
<A.R. 3.826>	̓́Αργος, ἵνα φράζοιντο νόον καὶ μήδεα κούρης:
<A.R. 3.827>	αὐτὸς δ' αὖτ' ἐπὶ νῆα κίεν προπάροιθε λιασθείς.
<A.R. 3.828>	̔Η δ' ἐπεὶ οὖν τὰ πρῶτα φαεινομένην ἴδεν ἠῶ
<A.R. 3.829>	παρθενική, ξανθὰς μὲν ἀνήψατο χερσὶν ἐθείρας,
<A.R. 3.830>	αἵ οἱ ἀτημελίῃ καταειμέναι ἠερέθοντο,
<A.R. 3.831>	αὐσταλέας δ' ἔψησε παρηίδας: αὐτὰρ ἀλοιφῇ
<A.R. 3.832>	νεκταρέῃ φαιδρύνετ' ἐπὶ χρόα: δῦνε δὲ πέπλον
<A.R. 3.833>	καλόν, ἐυγνάμπτοισιν ἀρηρέμενον περόνῃσιν:
<A.R. 3.834>	ἀμβροσίῳ δ' ἐφύπερθε καρήατι βάλλε καλύπτρην
<A.R. 3.835>	ἀργυφέην. αὐτοῦ δὲ δόμοις ἔνι δινεύουσα
<A.R. 3.836>	στεῖβε πέδον λήθῃ ἀχέων, τά οἱ ἐν ποσὶν ἦεν
<A.R. 3.837>	θεσπέσι', ἄλλα τ' ἔμελλεν ἀεξήσεσθαι ὀπίσσω.
<A.R. 3.838>	κέκλετο δ' ἀμφιπόλοις, αἵ οἱ δυοκαίδεκα πᾶσαι
<A.R. 3.839>	ἐν προδόμῳ θαλάμοιο θυώδεος ηὐλίζοντο
<A.R. 3.840>	ἥλικες, οὔπω λέκτρα σὺν ἀνδράσι πορσύνουσαι,
<A.R. 3.841>	ἐσσυμένως οὐρῆας ὑποζεύξασθαι ἀπήνῃ,
<A.R. 3.842>	οἵ κέ μιν εἰς ̔Εκάτης περικαλλέα νηὸν ἄγοιεν.
<A.R. 3.843>	ἔνθ' αὖτ' ἀμφίπολοι μὲν ἐφοπλίζεσκον ἀπήνην:
<A.R. 3.844>	ἡ δὲ τέως γλαφυρῆς ἐξείλετο φωριαμοῖο
<A.R. 3.845>	φάρμακον, ὅ ῥά τέ φασι Προμήθειον καλέεσθαι.
<A.R. 3.846>	τῷ εἴ κ' ἐννυχίοισιν ἀρεσσάμενος θυέεσσιν
<A.R. 3.847>	Κούρην μουνογένειαν ἑὸν δέμας ἰκμαίνοιτο,
<A.R. 3.848>	ἦ τ' ἂν ὅγ' οὔτε ῥηκτὸς ἔοι χαλκοῖο τυπῇσιν,
<A.R. 3.849>	οὔτε κεν αἰθομένῳ πυρὶ εἰκάθοι: ἀλλὰ καὶ ἀλκῇ
<A.R. 3.850>	λωίτερος κεῖν' ἦμαρ ὁμῶς κάρτει τε πέλοιτο.
<A.R. 3.851>	πρωτοφυὲς τόγ' ἀνέσχε καταστάξαντος ἔραζε
<A.R. 3.852>	αἰετοῦ ὠμηστέω κνημοῖς ἔνι Καυκασίοισιν
<A.R. 3.853>	αἱματόεντ' ἰχῶρα Προμηθῆος μογεροῖο.
<A.R. 3.854>	τοῦ δ' ἤτοι ἄνθος μὲν ὅσον πήχυιον ὕπερθεν
<A.R. 3.855>	χροιῇ Κωρυκίῳ ἴκελον κρόκῳ ἐξεφαάνθη,
<A.R. 3.856>	καυλοῖσιν διδύμοισιν ἐπήορον: ἡ δ' ἐνὶ γαίῃ
<A.R. 3.857>	σαρκὶ νεοτμήτῳ ἐναλιγκίη ἔπλετο ῥίζα.
<A.R. 3.858>	τῆς οἵην τ' ἐν ὄρεσσι κελαινὴν ἰκμάδα φηγοῦ
<A.R. 3.859>	Κασπίῃ ἐν κόχλῳ ἀμήσατο φαρμάσσεσθαι,
<A.R. 3.860>	ἑπτὰ μὲν ἀενάοισι λοεσσαμένη ὑδάτεσσιν,
<A.R. 3.861>	ἑπτάκι δὲ Βριμὼ κουροτρόφον ἀγκαλέσασα,
<A.R. 3.862>	Βριμὼ νυκτιπόλον, χθονίην, ἐνέροισιν ἄνασσαν,
<A.R. 3.863>	λυγαίῃ ἐνὶ νυκτί, σὺν ὀρφναίοις φαρέεσσιν.
<A.R. 3.864>	μυκηθμῷ δ' ὑπένερθεν ἐρεμνὴ σείετο γαῖα,
<A.R. 3.865>	ῥίζης τεμνομένης Τιτηνίδος: ἔστενε δ' αὐτὸς
<A.R. 3.866>	̓Ιαπετοῖο πάις ὀδύνῃ πέρι θυμὸν ἀλύων.
<A.R. 3.867>	τό ῥ' ἥγ' ἐξανελοῦσα θυώδεϊ κάτθετο μίτρῃ,
<A.R. 3.868>	ἥ τέ οἱ ἀμβροσίοισι περὶ στήθεσσιν ἔερτο.
<A.R. 3.869>	ἐκ δὲ θύραζε κιοῦσα θοῆς ἐπεβήσατ' ἀπήνης:
<A.R. 3.870>	σὺν δέ οἱ ἀμφίπολοι δοιαὶ ἑκάτερθεν ἔβησαν.
<A.R. 3.871>	αὐτὴ δ' ἡνί' ἔδεκτο καὶ εὐποίητον ἱμάσθλην
<A.R. 3.872>	δεξιτερῇ, ἔλαεν δὲ δι' ἄστεος: αἱ δὲ δὴ ἄλλαι
<A.R. 3.873>	ἀμφίπολοι, πείρινθος ἐφαπτόμεναι μετόπισθεν,
<A.R. 3.874>	τρώχων εὐρεῖαν κατ' ἀμαξιτόν: ἂν δὲ χιτῶνας
<A.R. 3.875>	λεπταλέους λευκῆς ἐπιγουνίδος ἄχρις ἄειρον.
<A.R. 3.876>	οἵη δὲ λιαροῖσιν ἐφ' ὕδασι Παρθενίοιο,
<A.R. 3.877>	ἠὲ καὶ ̓Αμνισοῖο λοεσσαμένη ποταμοῖο
<A.R. 3.878>	χρυσείοις Λητωὶς ἐφ' ἅρμασιν ἑστηυῖα
<A.R. 3.879>	ὠκείαις κεμάδεσσι διεξελάσῃσι κολώνας,
<A.R. 3.880>	τηλόθεν ἀντιόωσα πολυκνίσου ἑκατόμβης:
<A.R. 3.881>	τῇ δ' ἅμα νύμφαι ἕπονται ἀμορβάδες, αἱ μὲν ἐπ' αὐτῆς
<A.R. 3.882>	ἀγρόμεναι πηγῆς ̓Αμνισίδος, ἂν δὲ δὴ ἄλλαι
<A.R. 3.883>	ἄλσεα καὶ σκοπιὰς πολυπίδακας: ἀμφὶ δὲ θῆρες
<A.R. 3.884>	κνυζηθμῷ σαίνουσιν ὑποτρομέοντες ἰοῦσαν:
<A.R. 3.885>	ὧς αἵγ' ἐσσεύοντο δι' ἄστεος: ἀμφὶ δὲ λαοὶ
<A.R. 3.886>	εἶκον, ἀλευάμενοι βασιληίδος ὄμματα κούρης.
<A.R. 3.887>	αὐτὰρ ἐπεὶ πόλιος μὲν ἐυδμήτους λίπ' ἀγυιάς,
<A.R. 3.888>	νηὸν δ' εἰσαφίκανε διὲκ πεδίων ἐλάουσα,
<A.R. 3.889>	δὴ τότ' ἐυτροχάλοιο κατ' αὐτόθι βήσατ' ἀπήνης
<A.R. 3.890>	ἱεμένη, καὶ τοῖα μετὰ δμωῇσιν ἔειπεν:
<A.R. 3.891>	"̓͂Ω φίλαι, ἦ μέγα δή τι παρήλιτον, οὐδ' ἐνόησα
<A.R. 3.892>	μὴ ἴμεν ἀλλοδαποῖσι μετ' ἀνδράσιν, οἵ τ' ἐπὶ γαῖαν
<A.R. 3.893>	ἡμετέρην στρωφῶσιν. ἀμηχανίῃ βεβόληται
<A.R. 3.894>	πᾶσα πόλις: τὸ καὶ οὔτις ἀνήλυθε δεῦρο γυναικῶν
<A.R. 3.895>	τάων, αἳ τὸ πάροιθεν ἐπημάτιαι ἀγέρονται.
<A.R. 3.896>	ἀλλ' ἐπεὶ οὖν ἱκόμεσθα, καὶ οὔ νύ τις ἄλλος ἔπεισιν,
<A.R. 3.897>	εἰ δ' ἄγε μολπῇ θυμὸν ἀφειδείως κορέσωμεν
<A.R. 3.898>	μειλιχίῃ, τὰ δὲ καλὰ τερείνης ἄνθεα ποίης
<A.R. 3.899>	λεξάμεναι τότ' ἔπειτ' αὐτὴν ἀπονισσόμεθ' ὥρην.
<A.R. 3.900>	καὶ δέ κε σὺν πολέεσσιν ὀνείασιν οἴκαδ' ἵκοισθε
<A.R. 3.901>	ἤματι τῷ, εἴ μοι συναρέσσετε τήνδε μενοινήν.
<A.R. 3.902>	̓́Αργος γάρ μ' ἐπέεσσι παρατρέπει, ὧς δὲ καὶ αὐτὴ
<A.R. 3.903>	Χαλκιόπη: τὰ δὲ σῖγα νόῳ ἔχετ' εἰσαΐουσαι
<A.R. 3.904>	ἐξ ἐμέθεν, μὴ πατρὸς ἐς οὔατα μῦθος ἵκηται.
<A.R. 3.905>	τὸν ξεῖνόν με κέλονται, ὅτις περὶ βουσὶν ὑπέστη,
<A.R. 3.906>	δῶρ' ἀποδεξαμένην ὀλοῶν ῥύσασθαι ἀέθλων.
<A.R. 3.907>	αὐτὰρ ἐγὼ τὸν μῦθον ἐπῄνεον, ἠδὲ καὶ αὐτὸν
<A.R. 3.908>	κέκλομαι εἰς ὠπὴν ἑτάρων ἄπο μοῦνον ἱκέσθαι,
<A.R. 3.909>	ὄφρα τὰ μὲν δασόμεσθα μετὰ σφίσιν, εἴ κεν ὀπάσσῃ
<A.R. 3.910>	δῶρα φέρων, τῷ δ' αὖτε κακώτερον ἄλλο πόρωμεν
<A.R. 3.911>	φάρμακον. ἀλλ' ἀπονόσφι πέλεσθέ μοι, εὖτ' ἂν ἵκηται."
<A.R. 3.912>	̔͂Ως ηὔδα: πάσῃσι δ' ἐπίκλοπος ἥνδανε μῆτις.
<A.R. 3.913>	αὐτίκα δ' Αἰσονίδην ἑτάρων ἄπο μοῦνον ἐρύσσας
<A.R. 3.914>	̓́Αργος, ὅτ' ἤδη τήνδε κασιγνήτων ἐσάκουσεν
<A.R. 3.915>	ἠερίην ̔Εκάτης ἱερὸν μετὰ νηὸν ἰοῦσαν,
<A.R. 3.916>	ἦγε διὲκ πεδίου: ἅμα δέ σφισιν εἵπετο Μόψος
<A.R. 3.917>	̓Αμπυκίδης, ἐσθλὸς μὲν ἐπιπροφανέντας ἐνισπεῖν
<A.R. 3.918>	οἰωνούς, ἐσθλὸς δὲ σὺν εὖ φράσσασθαι ἰοῦσιν.
<A.R. 3.919>	̓́Ενθ' οὔπω τις τοῖος ἐπὶ προτέρων γένετ' ἀνδρῶν,
<A.R. 3.920>	οὔθ' ὅσοι ἐξ αὐτοῖο Διὸς γένος, οὔθ' ὅσοι ἄλλων
<A.R. 3.921>	ἀθανάτων ἥρωες ἀφ' αἵματος ἐβλάστησαν,
<A.R. 3.922>	οἷον ̓Ιήσονα θῆκε Διὸς δάμαρ ἤματι κείνῳ
<A.R. 3.923>	ἠμὲν ἐσάντα ἰδεῖν, ἠδὲ προτιμυθήσασθαι.
<A.R. 3.924>	τὸν καὶ παπταίνοντες ἐθάμβεον αὐτοὶ ἑταῖροι
<A.R. 3.925>	λαμπόμενον χαρίτεσσιν: ἐγήθησεν δὲ κελεύθῳ
<A.R. 3.926>	̓Αμπυκίδης, ἤδη που ὀισσάμενος τὰ ἕκαστα.
<A.R. 3.927>	̓́Εστι δέ τις πεδίοιο κατὰ στίβον ἐγγύθι νηοῦ
<A.R. 3.928>	αἴγειρος φύλλοισιν ἀπειρεσίοις κομόωσα,
<A.R. 3.929>	τῇ θαμὰ δὴ λακέρυζαι ἐπηυλίζοντο κορῶναι.
<A.R. 3.930>	τάων τις μεσσηγὺς ἀνὰ πτερὰ κινήσασα
<A.R. 3.931>	ὑψοῦ ἐπ' ἀκρεμόνων ̔́Ηρης ἠνίπαπε βουλάς:
<A.R. 3.932>	"̓Ακλειὴς ὅδε μάντις, ὃς οὐδ' ὅσα παῖδες ἴσασιν
<A.R. 3.933>	οἶδε νόῳ φράσσασθαι, ὁθούνεκεν οὔτε τι λαρὸν
<A.R. 3.934>	οὔτ' ἐρατὸν κούρη κεν ἔπος προτιμυθήσαιτο
<A.R. 3.935>	ἠιθέῳ, εὖτ' ἄν σφιν ἐπήλυδες ἄλλοι ἕπωνται.
<A.R. 3.936>	ἔρροις, ὦ κακόμαντι, κακοφραδές: οὔτε σε Κύπρις,
<A.R. 3.937>	οὔτ' ἀγανοὶ φιλέοντες ἐπιπνείουσιν ̓́Ερωτες."
<A.R. 3.938>	̓́Ισκεν ἀτεμβομένη: μείδησε δὲ Μόψος ἀκούσας
<A.R. 3.939>	ὀμφὴν οἰωνοῖο θεήλατον, ὧδέ τ' ἔειπεν:
<A.R. 3.940>	"Τύνη μὲν νηόνδε θεᾶς ἴθι, τῷ ἔνι κούρην
<A.R. 3.941>	δήεις, Αἰσονίδη: μάλα δ' ἠπίῃ ἀντιβολήσεις
<A.R. 3.942>	Κύπριδος ἐννεσίῃς, ἥ τοι συνέριθος ἀέθλων
<A.R. 3.943>	ἔσσεται, ὡς δὴ καὶ πρὶν ̓Αγηνορίδης φάτο Φινεύς.
<A.R. 3.944>	νῶι δ', ἐγὼν ̓́Αργος τε, δεδεγμένοι, εὖτ' ἂν ἵκηαι,
<A.R. 3.945>	τῷδ' αὐτῷ ἐνὶ χώρῳ ἀπεσσόμεθ': οἰόθι δ' αὐτὸς
<A.R. 3.946>	λίσσεό μιν πυκινοῖσι παρατροπέων ἐπέεσσιν."
<A.R. 3.947>	̓͂Η ῥα περιφραδέως, ἐπὶ δὲ σχεδὸν ᾔνεον ἄμφω.
<A.R. 3.948>	οὐδ' ἄρα Μηδείης θυμὸς τράπετ' ἄλλα νοῆσαι,
<A.R. 3.949>	μελπομένης περ ὅμως: πᾶσαι δέ οἱ, ἥντιν' ἀθύροι
<A.R. 3.950>	μολπήν, οὐκ ἐπὶ δηρὸν ἐφήνδανεν ἑψιάασθαι.
<A.R. 3.951>	ἀλλὰ μεταλλήγεσκεν ἀμήχανος, οὐδέ ποτ' ὄσσε
<A.R. 3.952>	ἀμφιπόλων μεθ' ὅμιλον ἔχ' ἀτρέμας: ἐς δὲ κελεύθους
<A.R. 3.953>	τηλόσε παπταίνεσκε, παρακλίνουσα παρειάς.
<A.R. 3.954>	ἦ θαμὰ δὴ στηθέων ἐάγη κέαρ, ὁππότε δοῦπον
<A.R. 3.955>	ἢ ποδὸς ἢ ἀνέμοιο παραθρέξαντα δοάσσαι.
<A.R. 3.956>	αὐτὰρ ὅγ' οὐ μετὰ δηρὸν ἐελδομένῃ ἐφαάνθη
<A.R. 3.957>	ὑψός' ἀναθρώσκων ἅ τε Σείριος ̓Ωκεανοῖο,
<A.R. 3.958>	ὃς δή τοι καλὸς μὲν ἀρίζηλός τ' ἐσιδέσθαι
<A.R. 3.959>	ἀντέλλει, μήλοισι δ' ἐν ἄσπετον ἧκεν ὀιζύν:
<A.R. 3.960>	ὧς ἄρα τῇ καλὸς μὲν ἐπήλυθεν εἰσοράασθαι
<A.R. 3.961>	Αἰσονίδης, κάματον δὲ δυσίμερον ὦρσε φαανθείς.
<A.R. 3.962>	ἐκ δ' ἄρα οἱ κραδίη στηθέων πέσεν, ὄμματα δ' αὔτως
<A.R. 3.963>	ἤχλυσαν: θερμὸν δὲ παρηίδας εἷλεν ἔρευθος.
<A.R. 3.964>	γούνατα δ' οὔτ' ὀπίσω οὔτε προπάροιθεν ἀεῖραι
<A.R. 3.965>	ἔσθενεν, ἀλλ' ὑπένερθε πάγη πόδας. αἱ δ' ἄρα τείως
<A.R. 3.966>	ἀμφίπολοι μάλα πᾶσαι ἀπὸ σφείων ἐλίασθεν.
<A.R. 3.967>	τὼ δ' ἄνεῳ καὶ ἄναυδοι ἐφέστασαν ἀλλήλοισιν,
<A.R. 3.968>	ἢ δρυσίν, ἢ μακρῇσιν ἐειδόμενοι ἐλάτῃσιν,
<A.R. 3.969>	αἵ τε παρᾶσσον ἕκηλοι ἐν οὔρεσιν ἐρρίζωνται,
<A.R. 3.970>	νηνεμίῃ: μετὰ δ' αὖτις ὑπὸ ῥιπῆς ἀνέμοιο
<A.R. 3.971>	κινύμεναι ὁμάδησαν ἀπείριτον: ὧς ἄρα τώγε
<A.R. 3.972>	μέλλον ἅλις φθέγξασθαι ὑπὸ πνοιῇσιν ̓́Ερωτος.
<A.R. 3.973>	γνῶ δέ μιν Αἰσονίδης ἄτῃ ἐνιπεπτηυῖαν
<A.R. 3.974>	θευμορίῃ, καὶ τοῖον ὑποσσαίνων φάτο μῦθον:
<A.R. 3.975>	"Τίπτε με, παρθενική, τόσον ἅζεαι, οἶον ἐόντα;
<A.R. 3.976>	οὔ τοι ἐγών, οἷοί τε δυσαυχέες ἄλλοι ἔασιν
<A.R. 3.977>	ἀνέρες, οὐδ' ὅτε περ πάτρῃ ἔνι ναιετάασκον,
<A.R. 3.978>	ἦα πάρος. τῶ μή με λίην ὑπεραίδεο, κούρη,
<A.R. 3.979>	ἤ τι παρεξερέεσθαι, ὅ τοι φίλον, ἠέ τι φάσθαι.
<A.R. 3.980>	ἀλλ' ἐπεὶ ἀλλήλοισιν ἱκάνομεν εὐμενέοντες,
<A.R. 3.981>	χώρῳ ἐν ἠγαθέῳ, ἵνα τ' οὐ θέμις ἔστ' ἀλιτέσθαι,
<A.R. 3.982>	ἀμφαδίην ἀγόρευε καὶ εἴρεο: μηδέ με τερπνοῖς
<A.R. 3.983>	φηλώσῃς ἐπέεσσιν, ἐπεὶ τὸ πρῶτον ὑπέστης
<A.R. 3.984>	αὐτοκασιγνήτῃ μενοεικέα φάρμακα δώσειν.
<A.R. 3.985>	πρός ς' αὐτῆς ̔Εκάτης μειλίσσομαι ἠδὲ τοκήων
<A.R. 3.986>	καὶ Διός, ὃς ξείνοις ἱκέτῃσί τε χεῖρ' ὑπερίσχει:
<A.R. 3.987>	ἀμφότερον δ', ἱκέτης ξεῖνός τέ τοι ἐνθάδ' ἱκάνω,
<A.R. 3.988>	χρειοῖ ἀναγκαίῃ γουνούμενος. οὐ γὰρ ἄνευθεν
<A.R. 3.989>	ὑμείων στονόεντος ὑπέρτερος ἔσσομ' ἀέθλου.
<A.R. 3.990>	σοὶ δ' ἂν ἐγὼ τίσαιμι χάριν μετόπισθεν ἀρωγῆς,
<A.R. 3.991>	ἣ θέμις, ὡς ἐπέοικε διάνδιχα ναιετάοντας,
<A.R. 3.992>	οὔνομα καὶ καλὸν τεύχων κλέος: ὧς δὲ καὶ ὧλλοι
<A.R. 3.993>	ἥρωες κλῄσουσιν ἐς ̔Ελλάδα νοστήσαντες
<A.R. 3.994>	ἡρώων τ' ἄλοχοι καὶ μητέρες, αἵ νύ που ἤδη
<A.R. 3.995>	ἡμέας ἠιόνεσσιν ἐφεζόμεναι γοάουσιν:
<A.R. 3.996>	τάων ἀργαλέας κεν ἀποσκεδάσειας ἀνίας.
<A.R. 3.997>	δή ποτε καὶ Θησῆα κακῶν ὑπελύσατ' ἀέθλων
<A.R. 3.998>	παρθενικὴ Μινωὶς ἐυφρονέους' ̓Αριάδνη,
<A.R. 3.999>	ἥν ῥά τε Πασιφάη κούρη τέκεν ̓Ηελίοιο.
<A.R. 3.1000>	ἀλλ' ἡ μὲν καὶ νηός, ἐπεὶ χόλον εὔνασε Μίνως,
<A.R. 3.1001>	σὺν τῷ ἐφεζομένη πάτρην λίπε: τὴν δὲ καὶ αὐτοὶ
<A.R. 3.1002>	ἀθάνατοι φίλαντο, μέσῳ δέ οἱ αἰθέρι τέκμαρ
<A.R. 3.1003>	ἀστερόεις στέφανος, τόν τε κλείους' ̓Αριάδνης,
<A.R. 3.1004>	πάννυχος οὐρανίοισιν ἑλίσσεται εἰδώλοισιν.
<A.R. 3.1005>	ὧς καὶ σοὶ θεόθεν χάρις ἔσσεται, εἴ κε σαώσῃς
<A.R. 3.1006>	τόσσον ἀριστήων ἀνδρῶν στόλον. ἦ γὰρ ἔοικας
<A.R. 3.1007>	ἐκ μορφῆς ἀγανῇσιν ἐπητείῃσι κεκάσθαι."
<A.R. 3.1008>	̔͂Ως φάτο κυδαίνων: ἡ δ' ἐγκλιδὸν ὄσσε βαλοῦσα
<A.R. 3.1009>	νεκτάρεον μείδης' ἐχύθη δέ οἱ ἔνδοθι θυμὸς
<A.R. 3.1010>	αἴνῳ ἀειρομένης, καὶ ἀνέδρακεν ὄμμασιν ἄντην:
<A.R. 3.1011>	οὐδ' ἔχεν ὅττι πάροιθεν ἔπος προτιμυθήσαιτο,
<A.R. 3.1012>	ἀλλ' ἄμυδις μενέαινεν ἀολλέα πάντ' ἀγορεῦσαι.
<A.R. 3.1013>	προπρὸ δ' ἀφειδήσασα θυώδεος ἔξελε μίτρης
<A.R. 3.1014>	φάρμακον: αὐτὰρ ὅγ' αἶψα χεροῖν ὑπέδεκτο γεγηθώς.
<A.R. 3.1015>	καί νύ κέ οἱ καὶ πᾶσαν ἀπὸ στηθέων ἀρύσασα
<A.R. 3.1016>	ψυχὴν ἐγγυάλιξεν ἀγαιομένη χατέοντι:
<A.R. 3.1017>	τοῖος ἀπὸ ξανθοῖο καρήατος Αἰσονίδαο
<A.R. 3.1018>	στράπτεν ̓́Ερως ἡδεῖαν ἀπὸ φλόγα: τῆς δ' ἀμαρυγὰς
<A.R. 3.1019>	ὀφθαλμῶν ἥρπαζεν: ἰαίνετο δὲ φρένας εἴσω
<A.R. 3.1020>	τηκομένη, οἷόν τε περὶ ῥοδέῃσιν ἐέρση
<A.R. 3.1021>	τήκεται ἠῴοισιν ἰαινομένη φαέεσσιν.
<A.R. 3.1022>	ἄμφω δ' ἄλλοτε μέν τε κατ' οὔδεος ὄμματ' ἔρειδον
<A.R. 3.1023>	αἰδόμενοι, ὁτὲ δ' αὖτις ἐπὶ σφίσι βάλλον ὀπωπάς,
<A.R. 3.1024>	ἱμερόεν φαιδρῇσιν ὑπ' ὀφρύσι μειδιόωντες.
<A.R. 3.1025>	ὀψὲ δὲ δὴ τοίοισι μόλις προσπτύξατο κούρη:
<A.R. 3.1026>	"Φράζεο νῦν, ὥς κέν τοι ἐγὼ μητίσομ' ἀρωγήν.
<A.R. 3.1027>	εὖτ' ἂν δὴ μετιόντι πατὴρ ἐμὸς ἐγγυαλίξῃ
<A.R. 3.1028>	ἐξ ὄφιος γενύων ὀλοοὺς σπείρασθαι ὀδόντας,
<A.R. 3.1029>	δὴ τότε μέσσην νύκτα διαμμοιρηδὰ φυλάξας,
<A.R. 3.1030>	ἀκαμάτοιο ῥοῇσι λοεσσάμενος ποταμοῖο,
<A.R. 3.1031>	οἶος ἄνευθ' ἄλλων ἐνὶ φάρεσι κυανέοισιν
<A.R. 3.1032>	βόθρον ὀρύξασθαι περιηγέα: τῷ δ' ἔνι θῆλυν
<A.R. 3.1033>	ἀρνειὸν σφάζειν, καὶ ἀδαίετον ὠμοθετῆσαι,
<A.R. 3.1034>	αὐτῷ πυρκαϊὴν εὖ νηήσας ἐπὶ βόθρῳ.
<A.R. 3.1035>	μουνογενῆ δ' ̔Εκάτην Περσηίδα μειλίσσοιο,
<A.R. 3.1036>	λείβων ἐκ δέπαος σιμβλήια ἔργα μελισσέων.
<A.R. 3.1037>	ἔνθα δ' ἐπεί κε θεὰν μεμνημένος ἱλάσσηαι,
<A.R. 3.1038>	ἂψ ἀπὸ πυρκαϊῆς ἀναχάζεο: μηδέ σε δοῦπος
<A.R. 3.1039>	ἠὲ ποδῶν ὄρσῃσι μεταστρεφθῆναι ὀπίσσω,
<A.R. 3.1040>	ἠὲ κυνῶν ὑλακή, μή πως τὰ ἕκαστα κολούσας
<A.R. 3.1041>	οὐδ' αὐτὸς κατὰ κόσμον ἑοῖς ἑτάροισι πελάσσῃς.
<A.R. 3.1042>	ἦρι δὲ μυδήνας τόδε φάρμακον, ἠύτ' ἀλοιφῇ
<A.R. 3.1043>	γυμνωθεὶς φαίδρυνε τεὸν δέμας: ἐν δέ οἱ ἀλκὴ
<A.R. 3.1044>	ἔσσετ' ἀπειρεσίη μέγα τε σθένος, οὐδέ κε φαίης
<A.R. 3.1045>	ἀνδράσιν, ἀλλὰ θεοῖσιν ἰσαζέμεν ἀθανάτοισιν.
<A.R. 3.1046>	πρὸς δὲ καὶ αὐτῷ δουρὶ σάκος πεπαλαγμένον ἔστω
<A.R. 3.1047>	καὶ ξίφος. ἔνθ' οὐκ ἄν σε διατμήξειαν ἀκωκαὶ
<A.R. 3.1048>	γηγενέων ἀνδρῶν, οὐδ' ἄσχετος ἀίσσουσα
<A.R. 3.1049>	φλὸξ ὀλοῶν ταύρων. τοῖός γε μὲν οὐκ ἐπὶ δηρὸν
<A.R. 3.1050>	ἔσσεαι, ἀλλ' αὐτῆμαρ: ὅμως σύγε μή ποτ' ἀέθλου
<A.R. 3.1051>	χάζεο. καὶ δέ τοι ἄλλο παρὲξ ὑποθήσομ' ὄνειαρ.
<A.R. 3.1052>	αὐτίκ' ἐπὴν κρατεροὺς ζεύξῃς βόας, ὦκα δὲ πᾶσαν
<A.R. 3.1053>	χερσὶ καὶ ἠνορέῃ στυφελὴν διὰ νειὸν ἀρόσσῃς,
<A.R. 3.1054>	οἱ δ' ἤδη κατὰ ὦλκας ἀνασταχύωσι Γίγαντες
<A.R. 3.1055>	σπειρομένων ὄφιος δνοφερὴν ἐπὶ βῶλον ὀδόντων,
<A.R. 3.1056>	αἴ κεν ὀρινομένους πολέας νειοῖο δοκεύσῃς,
<A.R. 3.1057>	λάθρῃ λᾶαν ἄφες στιβαρώτερον: οἱ δ' ἂν ἐπ' αὐτῷ,
<A.R. 3.1058>	καρχαλέοι κύνες ὥστε περὶ βρώμης, ὀλέκοιεν
<A.R. 3.1059>	ἀλλήλους: καὶ δ' αὐτὸς ἐπείγεο δηιοτῆτος
<A.R. 3.1060>	ἰθῦσαι. τὸ δὲ κῶας ἐς ̔Ελλάδα τοῖό γ' ἕκητι
<A.R. 3.1061>	οἴσεαι ἐξ Αἴης τηλοῦ ποθί: νίσσεο δ' ἔμπης,
<A.R. 3.1062>	ᾗ φίλον, ἤ τοι ἕαδεν ἀφορμηθέντι νέεσθαι."
<A.R. 3.1063>	̔͂Ως ἄρ' ἔφη, καὶ σῖγα ποδῶν πάρος ὄσσε βαλοῦσα
<A.R. 3.1064>	θεσπέσιον λιαροῖσι παρηίδα δάκρυσι δεῦεν
<A.R. 3.1065>	μυρομένη, ὅ τ' ἔμελλεν ἀπόπροθι πολλὸν ἑοῖο
<A.R. 3.1066>	πόντον ἐπιπλάγξεσθαι: ἀνιηρῷ δέ μιν ἄντην
<A.R. 3.1067>	ἐξαῦτις μύθῳ προσεφώνεεν, εἷλέ τε χειρὸς
<A.R. 3.1068>	δεξιτερῆς: δὴ γάρ οἱ ἀπ' ὀφθαλμοὺς λίπεν αἰδώς:
<A.R. 3.1069>	"Μνώεο δ', ἢν ἄρα δή ποθ' ὑπότροπος οἴκαδ' ἵκηαι,
<A.R. 3.1070>	οὔνομα Μηδείης: ὧς δ' αὖτ' ἐγὼ ἀμφὶς ἐόντος
<A.R. 3.1071>	μνήσομαι. εἰπὲ δέ μοι πρόφρων τόδε, πῇ τοι ἔασιν
<A.R. 3.1072>	δώματα, πῇ νῦν ἔνθεν ὑπεὶρ ἅλα νηὶ περήσεις:
<A.R. 3.1073>	ἤ νύ που ἀφνειοῦ σχεδὸν ἵξεαι ̓Ορχομενοῖο,
<A.R. 3.1074>	ἦε καὶ Αἰαίης νήσου πέλας; εἰπὲ δὲ κούρην,
<A.R. 3.1075>	ἥντινα τήνδ' ὀνόμηνας ἀριγνώτην γεγαυῖαν
<A.R. 3.1076>	Πασιφάης, ἣ πατρὸς ὁμόγνιός ἐστιν ἐμεῖο."
<A.R. 3.1077>	̔͂Ως φάτο: τὸν δὲ καὶ αὐτὸν ὑπήιε δάκρυσι κούρης
<A.R. 3.1078>	οὖλος ̓́Ερως, τοῖον δὲ παραβλήδην ἔπος ηὔδα:
<A.R. 3.1079>	"Καὶ λίην οὐ νύκτας ὀίομαι, οὐδέ ποτ' ἦμαρ
<A.R. 3.1080>	σεῦ ἐπιλήσεσθαι, προφυγὼν μόρον, εἰ ἐτεόν γε
<A.R. 3.1081>	φεύξομαι ἀσκηθὴς ἐς ̓Αχαιίδα, μηδέ τιν' ἄλλον
<A.R. 3.1082>	Αἰήτης προβάλῃσι κακώτερον ἄμμιν ἄεθλον.
<A.R. 3.1083>	εἰ δέ τοι ἡμετέρην ἐξίδμεναι εὔαδε πάτρην,
<A.R. 3.1084>	ἐξερέω: μάλα γάρ με καὶ αὐτὸν θυμὸς ἀνώγει.
<A.R. 3.1085>	ἔστι τις αἰπεινοῖσι περίδρομος οὔρεσι γαῖα,
<A.R. 3.1086>	πάμπαν ἐύρρηνός τε καὶ εὔβοτος, ἔνθα Προμηθεὺς
<A.R. 3.1087>	̓Ιαπετιονίδης ἀγαθὸν τέκε Δευκαλίωνα,
<A.R. 3.1088>	ὃς πρῶτος ποίησε πόλεις καὶ ἐδείματο νηοὺς
<A.R. 3.1089>	ἀθανάτοις, πρῶτος δὲ καὶ ἀνθρώπων βασίλευσεν.
<A.R. 3.1090>	Αἱμονίην δὴ τήνγε περικτίονες καλέουσιν.
<A.R. 3.1091>	ἐν δ' αὐτῇ ̓Ιαωλκός, ἐμὴ πόλις, ἐν δὲ καὶ ἄλλαι
<A.R. 3.1092>	πολλαὶ ναιετάουσιν, ἵν' οὐδέ περ οὔνομ' ἀκοῦσαι
<A.R. 3.1093>	Αἰαίης νήσου: Μινύην γε μὲν ὁρμηθέντα,
<A.R. 3.1094>	Αἰολίδην Μινύην ἔνθεν φάτις ̓Ορχομενοῖο
<A.R. 3.1095>	δή ποτε Καδμείοισιν ὁμούριον ἄστυ πολίσσαι.
<A.R. 3.1096>	ἀλλὰ τίη τάδε τοι μεταμώνια πάντ' ἀγορεύω,
<A.R. 3.1097>	ἡμετέρους τε δόμους τηλεκλείτην τ' ̓Αριάδνην,
<A.R. 3.1098>	κούρην Μίνωος, τόπερ ἀγλαὸν οὔνομα κείνην
<A.R. 3.1099>	παρθενικὴν καλέεσκον ἐπήρατον, ἥν μ' ἐρεείνεις;
<A.R. 3.1100>	αἴθε γάρ, ὡς Θησῆι τότε ξυναρέσσατο Μίνως
<A.R. 3.1101>	ἀμφ' αὐτῆς, ὧς ἄμμι πατὴρ τεὸς ἄρθμιος εἴη."
<A.R. 3.1102>	̔͂Ως φάτο, μειλιχίοισι καταψήχων ὀάροισιν.
<A.R. 3.1103>	τῆς δ' ἀλεγεινόταται κραδίην ἐρέθεσκον ἀνῖαι,
<A.R. 3.1104>	καί μιν ἀκηχεμένη ἀδινῷ προσπτύξατο μύθῳ:
<A.R. 3.1105>	"̔Ελλάδι που τάδε καλά, συνημοσύνας ἀλεγύνειν.
<A.R. 3.1106>	Αἰήτης δ' οὐ τοῖος ἐν ἀνδράσιν, οἷον ἔειπας
<A.R. 3.1107>	Μίνω Πασιφάης πόσιν ἔμμεναι: οὐδ' ̓Αριάδνῃ
<A.R. 3.1108>	ἰσοῦμαι: τῶ μήτι φιλοξενίην ἀγόρευε.
<A.R. 3.1109>	ἀλλ' οἶον τύνη μὲν ἐμεῦ, ὅτ' ̓Ιωλκὸν ἵκηαι,
<A.R. 3.1110>	μνώεο: σεῖο δ' ἐγὼ καὶ ἐμῶν ἀέκητι τοκήων
<A.R. 3.1111>	μνήσομαι. ἔλθοι δ' ἧμιν ἀπόπροθεν ἠέ τις ὄσσα,
<A.R. 3.1112>	ἠέ τις ἄγγελος ὄρνις, ὅτ' ἐκλελάθοιο ἐμεῖο:
<A.R. 3.1113>	ἢ αὐτήν με ταχεῖαι ὑπὲρ πόντοιο φέροιεν
<A.R. 3.1114>	ἐνθένδ' εἰς ̓Ιαωλκὸν ἀναρπάξασαι ἄελλαι,
<A.R. 3.1115>	ὄφρα ς', ἐν ὀφθαλμοῖσιν ἐλεγχείας προφέρουσα,
<A.R. 3.1116>	μνήσω ἐμῇ ἰότητι πεφυγμένον. αἴθε γὰρ εἴην
<A.R. 3.1117>	ἀπροφάτως τότε σοῖσιν ἐφέστιος ἐν μεγάροισιν."
<A.R. 3.1118>	̔͂Ως ἄρ' ἔφη, ἐλεεινὰ καταπροχέουσα παρειῶν
<A.R. 3.1119>	δάκρυα: τὴν δ' ὅγε δῆθεν ὑποβλήδην προσέειπεν:
<A.R. 3.1120>	"Δαιμονίη, κενεὰς μὲν ἔα πλάζεσθαι ἀέλλας,
<A.R. 3.1121>	ὧς δὲ καὶ ἄγγελον ὄρνιν, ἐπεὶ μεταμώνια βάζεις.
<A.R. 3.1122>	εἰ δέ κεν ἤθεα κεῖνα καὶ ̔Ελλάδα γαῖαν ἵκηαι,
<A.R. 3.1123>	τιμήεσσα γυναιξὶ καὶ ἀνδράσιν αἰδοίη τε
<A.R. 3.1124>	ἔσσεαι: οἱ δέ σε πάγχυ θεὸν ὣς πορσανέουσιν,
<A.R. 3.1125>	οὕνεκα τῶν μὲν παῖδες ὑπότροποι οἴκαδ' ἵκοντο
<A.R. 3.1126>	σῇ βουλῇ, τῶν δ' αὖτε κασίγνητοί τε ἔται τε
<A.R. 3.1127>	καὶ θαλεροὶ κακότητος ἄδην ἐσάωθεν ἀκοῖται.
<A.R. 3.1128>	ἡμέτερον δὲ λέχος θαλάμοις ἔνι κουριδίοισιν
<A.R. 3.1129>	πορσυνέεις: οὐδ' ἄμμε διακρινέει φιλότητος
<A.R. 3.1130>	ἄλλο, πάρος θάνατόν γε μεμορμένον ἀμφικαλύψαι."
<A.R. 3.1131>	̔͂Ως φάτο: τῇ δ' ἔντοσθε κατείβετο θυμὸς ἀκουῇ,
<A.R. 3.1132>	ἔμπης δ' ἔργ' ἀίδηλα κατερρίγησεν ἰδέσθαι.
<A.R. 3.1133>	σχετλίη: οὐ μὲν δηρὸν ἀπαρνήσεσθαι ἔμελλεν
<A.R. 3.1134>	̔Ελλάδα ναιετάειν. ὧς γὰρ τόδε μήδετο ̔́Ηρη,
<A.R. 3.1135>	ὄφρα κακὸν Πελίῃ ἱερὴν ἐς ̓Ιωλκὸν ἵκοιτο
<A.R. 3.1136>	Αἰαίη Μήδεια, λιποῦς' ἄπο πατρίδα γαῖαν.
<A.R. 3.1137>	̓́Ηδη δ' ἀμφίπολοι μὲν ὀπιπεύουσαι ἄπωθεν
<A.R. 3.1138>	σιγῇ ἀνιάζεσκον: ἐδεύετο δ' ἤματος ὥρη
<A.R. 3.1139>	ἂψ οἶκόνδε νέεσθαι ἑὴν μετὰ μητέρα κούρην.
<A.R. 3.1140>	ἡ δ' οὔπω κομιδῆς μιμνήσκετο, τέρπετο γάρ οἱ
<A.R. 3.1141>	θυμὸς ὁμῶς μορφῇ τε καὶ αἱμυλίοισι λόγοισιν,
<A.R. 3.1142>	εἰ μὴ ἄρ' Αἰσονίδης πεφυλαγμένος ὀψέ περ ηὔδα:
<A.R. 3.1143>	"̔́Ωρη ἀποβλώσκειν, μὴ πρὶν φάος ἠελίοιο
<A.R. 3.1144>	δύῃ ὑποφθάμενον, καί τις τὰ ἕκαστα νοήσῃ
<A.R. 3.1145>	ὀθνείων: αὖτις δ' ἀβολήσομεν ἐνθάδ' ἰόντες."
<A.R. 3.1146>	̔͂Ως τώγ' ἀλλήλων ἀγανοῖς ἐπὶ τόσσον ἔπεσσιν
<A.R. 3.1147>	πείρηθεν: μετὰ δ' αὖτε διέτμαγεν. ἤτοι ̓Ιήσων
<A.R. 3.1148>	εἰς ἑτάρους καὶ νῆα κεχαρμένος ὦρτο νέεσθαι:
<A.R. 3.1149>	ἡ δὲ μετ' ἀμφιπόλους: αἱ δὲ σχεδὸν ἀντεβόλησαν
<A.R. 3.1150>	πᾶσαι ὁμοῦ: τὰς δ' οὔτι περιπλομένας ἐνόησεν.
<A.R. 3.1151>	ψυχὴ γὰρ νεφέεσσι μεταχρονίη πεπότητο.
<A.R. 3.1152>	αὐτομάτοις δὲ πόδεσσι θοῆς ἐπεβήσατ' ἀπήνης,
<A.R. 3.1153>	καί ῥ' ἑτέρῃ μὲν χειρὶ λάβ' ἡνία, τῇ δ' ἄρ' ἱμάσθλην
<A.R. 3.1154>	δαιδαλέην, οὐρῆας ἐλαυνέμεν: οἱ δὲ πόλινδε
<A.R. 3.1155>	θῦνον ἐπειγόμενοι ποτὶ δώματα. τὴν δ' ἄρ' ἰοῦσαν
<A.R. 3.1156>	Χαλκιόπη περὶ παισὶν ἀκηχεμένη ἐρέεινεν:
<A.R. 3.1157>	ἡ δὲ παλιντροπίῃσιν ἀμήχανος οὔτε τι μύθων
<A.R. 3.1158>	ἔκλυεν, οὔτ' αὐδῆσαι ἀνειρομένῃ λελίητο.
<A.R. 3.1159>	ἷζε δ' ἐπὶ χθαμαλῷ σφέλαϊ κλιντῆρος ἔνερθεν
<A.R. 3.1160>	λέχρις ἐρεισαμένη λαιῇ ἐπὶ χειρὶ παρειήν:
<A.R. 3.1161>	ὑγρὰ δ' ἐνὶ βλεφάροις ἔχεν ὄμματα, πορφύρουσα
<A.R. 3.1162>	οἷον ἑῇ κακὸν ἔργον ἐπιξυνώσατο βουλῇ.
<A.R. 3.1163>	Αἰσονίδης δ' ὅτε δὴ ἑτάροις ἐξαῦτις ἔμικτο
<A.R. 3.1164>	ἐν χώρῃ, ὅθι τούσγε καταπρολιπὼν ἐλιάσθη,
<A.R. 3.1165>	ὦρτ' ἰέναι σὺν τοῖσι, πιφαυσκόμενος τὰ ἕκαστα,
<A.R. 3.1166>	ἡρώων ἐς ὅμιλον: ὁμοῦ δ' ἐπὶ νῆα πέλασσαν.
<A.R. 3.1167>	οἱ δέ μιν ἀμφαγάπαζον, ὅπως ἴδον, ἔκ τ' ἐρέοντο.
<A.R. 3.1168>	αὐτὰρ ὁ τοῖς πάντεσσι μετέννεπε δήνεα κούρης,
<A.R. 3.1169>	δεῖξέ τε φάρμακον αἰνόν: ὁ δ' οἰόθεν οἶος ἑταίρων
<A.R. 3.1170>	̓́Ιδας ἧστ' ἀπάνευθε δακὼν χόλον: οἱ δὲ δὴ ἄλλοι
<A.R. 3.1171>	γηθόσυνοι τῆμος μέν, ἐπεὶ κνέφας ἔργαθε νυκτός,
<A.R. 3.1172>	εὔκηλοι ἐμέλοντο περὶ σφίσιν. αὐτὰρ ἅμ' ἠοῖ
<A.R. 3.1173>	πέμπον ἐς Αἰήτην ἰέναι σπόρον αἰτήσοντας
<A.R. 3.1174>	ἄνδρε δύω, πρὸ μὲν αὐτὸν ἀρηίφιλον Τελαμῶνα,
<A.R. 3.1175>	σὺν δὲ καὶ Αἰθαλίδην, υἷα κλυτὸν ̔Ερμείαο.
<A.R. 3.1176>	βὰν δ' ἴμεν, οὐδ' ἁλίωσαν ὁδόν: πόρε δέ σφιν ἰοῦσιν
<A.R. 3.1177>	κρείων Αἰήτης χαλεποὺς ἐς ἄεθλον ὀδόντας
<A.R. 3.1178>	̓Αονίοιο δράκοντος, ὃν ̓Ωγυγίῃ ἐνὶ Θήβῃ
<A.R. 3.1179>	Κάδμος, ὅτ' Εὐρώπην διζήμενος εἰσαφίκανεν,
<A.R. 3.1180>	πέφνεν ̓Αρητιάδι κρήνῃ ἐπίουρον ἐόντα:
<A.R. 3.1181>	ἔνθα καὶ ἐννάσθη πομπῇ βοός, ἥν οἱ ̓Απόλλων
<A.R. 3.1182>	ὤπασε μαντοσύνῃσι προηγήτειραν ὁδοῖο.
<A.R. 3.1183>	τοὺς δὲ θεὰ Τριτωνὶς ὑπὲκ γενύων ἐλάσασα
<A.R. 3.1184>	Αἰήτῃ πόρε δῶρον ὁμῶς αὐτῷ τε φονῆι.
<A.R. 3.1185>	καί ῥ' ὁ μὲν ̓Αονίοισιν ἐνισπείρας πεδίοισιν
<A.R. 3.1186>	Κάδμος ̓Αγηνορίδης γαιηγενῆ εἵσατο λαόν,
<A.R. 3.1187>	̓́Αρεος ἀμώοντος ὅσοι ὑπὸ δουρὶ λίποντο:
<A.R. 3.1188>	τοὺς δὲ τότ' Αἰήτης ἔπορεν μετὰ νῆα φέρεσθαι
<A.R. 3.1189>	προφρονέως, ἐπεὶ οὔ μιν ὀίσσατο πείρατ' ἀέθλου
<A.R. 3.1190>	ἐξανύσειν, εἰ καί περ ἐπὶ ζυγὰ βουσὶ βάλοιτο.
<A.R. 3.1191>	̓Ηέλιος μὲν ἄπωθεν ἐρεμνὴν δύετο γαῖαν
<A.R. 3.1192>	ἑσπέριος, νεάτας ὑπὲρ ἄκριας Αἰθιοπήων:
<A.R. 3.1193>	Νὺξ δ' ἵπποισιν ἔβαλλεν ἔπι ζυγά: τοὶ δὲ χαμεύνας
<A.R. 3.1194>	ἔντυον ἥρωες παρὰ πείσμασιν. αὐτὰρ ̓Ιήσων
<A.R. 3.1195>	αὐτίκ' ἐπεί ῥ' ̔Ελίκης εὐφεγγέος ἀστέρες ̓́Αρκτου
<A.R. 3.1196>	ἔκλιθεν, οὐρανόθεν δὲ πανεύκηλος γένετ' αἰθήρ,
<A.R. 3.1197>	βῆ ῥ' ἐς ἐρημαίην, κλωπήιος ἠύτε τις φώρ,
<A.R. 3.1198>	σὺν πᾶσιν χρήεσσι: πρὸ γάρ τ' ἀλέγυνεν ἕκαστα
<A.R. 3.1199>	ἠμάτιος: θῆλυν μὲν ὄιν, γάλα τ' ἔκτοθι ποίμνης
<A.R. 3.1200>	̓́Αργος ἰὼν ἤνεικε: τὰ δ' ἐξ αὐτῆς ἕλε νηός.
<A.R. 3.1201>	ἀλλ' ὅτε δὴ ἴδε χῶρον, ὅτις πάτου ἔκτοθεν ἦεν
<A.R. 3.1202>	ἀνθρώπων, καθαρῇσιν ὑπεύδιος εἱαμενῇσιν,
<A.R. 3.1203>	ἔνθ' ἤτοι πάμπρωτα λοέσσατο μὲν ποταμοῖο
<A.R. 3.1204>	εὐαγέως θείοιο τέρεν δέμας: ἀμφὶ δὲ φᾶρος
<A.R. 3.1205>	ἕσσατο κυάνεον, τό ῥά οἱ πάρος ἐγγυάλιξεν
<A.R. 3.1206>	Λημνιὰς ̔Υψιπύλη, ἀδινῆς μνημήιον εὐνῆς.
<A.R. 3.1207>	πήχυιον δ' ἄρ' ἔπειτα πέδῳ ἔνι βόθρον ὀρύξας
<A.R. 3.1208>	νήησε σχίζας, ἐπὶ δ' ἀρνειοῦ τάμε λαιμόν,
<A.R. 3.1209>	αὐτόν τ' εὖ καθύπερθε τανύσσατο: δαῖε δὲ φιτρους
<A.R. 3.1210>	πῦρ ὑπένερθεν ἱείς, ἐπὶ δὲ μιγάδας χέε λοιβάς,
<A.R. 3.1211>	Βριμὼ κικλήσκων ̔Εκάτην ἐπαρωγὸν ἀέθλων.
<A.R. 3.1212>	καί ῥ' ὁ μὲν ἀγκαλέσας πάλιν ἔστιχεν: ἡ δ' ἀίουσα
<A.R. 3.1213>	κευθμῶν ἐξ ὑπάτων δεινὴ θεὸς ἀντεβόλησεν
<A.R. 3.1214>	ἱροῖς Αἰσονίδαο: πέριξ δέ μιν ἐστεφάνωντο
<A.R. 3.1215>	σμερδαλέοι δρυΐνοισι μετὰ πτόρθοισι δράκοντες.
<A.R. 3.1216>	στράπτε δ' ἀπειρέσιον δαΐδων σέλας: ἀμφὶ δὲ τήνγε
<A.R. 3.1217>	ὀξείῃ ὑλακῇ χθόνιοι κύνες ἐφθέγγοντο.
<A.R. 3.1218>	πίσεα δ' ἔτρεμε πάντα κατὰ στίβον: αἱ δ' ὀλόλυξαν
<A.R. 3.1219>	νύμφαι ἑλειονόμοι ποταμηίδες, αἳ περὶ κείνην
<A.R. 3.1220>	Φάσιδος εἱαμενὴν ̓Αμαραντίου εἱλίσσονται.
<A.R. 3.1221>	Αἰσονίδην δ' ἤτοι μὲν ἕλεν δέος, ἀλλά μιν οὐδ' ὧς
<A.R. 3.1222>	ἐντροπαλιζόμενον πόδες ἔκφερον, ὄφρ' ἑτάροισιν
<A.R. 3.1223>	μίκτο κιών: ἤδη δὲ φόως νιφόεντος ὕπερθεν
<A.R. 3.1224>	Καυκάσου ἠριγενὴς ̓Ηὼς βάλεν ἀντέλλουσα.
<A.R. 3.1225>	Καὶ τότ' ἄρ' Αἰήτης περὶ μὲν στήθεσσιν ἕεστο
<A.R. 3.1226>	θώρηκα στάδιον, τόν οἱ πόρεν ἐξεναρίξας
<A.R. 3.1227>	σφωιτέραις Φλεγραῖον ̓́Αρης ὑπὸ χερσὶ Μίμαντα:
<A.R. 3.1228>	χρυσείην δ' ἐπὶ κρατὶ κόρυν θέτο τετραφάληρον,
<A.R. 3.1229>	λαμπομένην οἷόν τε περίτροχον ἔπλετο φέγγος
<A.R. 3.1230>	ἠελίου, ὅτε πρῶτον ἀνέρχεται ̓Ωκεανοῖο.
<A.R. 3.1231>	ἂν δὲ πολύρρινον νώμα σάκος, ἂν δὲ καὶ ἔγχος
<A.R. 3.1232>	δεινόν, ἀμαιμάκετον: τὸ μὲν οὔ κέ τις ἄλλος ὑπέστη
<A.R. 3.1233>	ἀνδρῶν ἡρώων, ὅτε κάλλιπον ̔Ηρακλῆα
<A.R. 3.1234>	τῆλε παρέξ, ὅ κεν οἶος ἐναντίβιον πολέμιξεν.
<A.R. 3.1235>	τῷ δὲ καὶ ὠκυπόδων ἵππων εὐπηγέα δίφρον
<A.R. 3.1236>	ἔσχε πέλας Φαέθων ἐπιβήμεναι: ἂν δὲ καὶ αὐτὸς
<A.R. 3.1237>	βήσατο, ῥυτῆρας δὲ χεροῖν ἔχεν. ἐκ δὲ πόληος
<A.R. 3.1238>	ἤλασεν εὐρεῖαν κατ' ἀμαξιτόν, ὥς κεν ἀέθλῳ
<A.R. 3.1239>	παρσταίη: σὺν δέ σφιν ἀπείριτος ἔσσυτο λαός.
<A.R. 3.1240>	οἷος δ' ̓́Ισθμιον εἶσι Ποσειδάων ἐς ἀγῶνα
<A.R. 3.1241>	ἅρμασιν ἐμβεβαώς, ἢ Ταίναρον, ἢ ὅγε Λέρνης
<A.R. 3.1242>	ὕδωρ, ἠὲ κατ' ἄλσος ̔Υαντίου ̓Ογχηστοῖο,
<A.R. 3.1243>	καί τε Καλαύρειαν μετὰ δῆθ' ἅμα νίσσεται ἵπποις,
<A.R. 3.1244>	Πέτρην θ' Αἱμονίην, ἢ δενδρήεντα Γεραιστόν:
<A.R. 3.1245>	τοῖος ἄρ' Αἰήτης Κόλχων ἀγὸς ἦεν ἰδέσθαι.
<A.R. 3.1246>	Τόφρα δὲ Μηδείης ὑποθημοσύνῃσιν ̓Ιήσων
<A.R. 3.1247>	φάρμακα μυδήνας ἠμὲν σάκος ἀμφεπάλυνεν
<A.R. 3.1248>	ἠδὲ δόρυ βριαρόν, περὶ δὲ ξίφος: ἀμφὶ δ' ἑταῖροι
<A.R. 3.1249>	πείρησαν τευχέων βεβιημένοι, οὐδ' ἐδύναντο
<A.R. 3.1250>	κεῖνο δόρυ γνάμψαι τυτθόν γέ περ, ἀλλὰ μάλ' αὔτως
<A.R. 3.1251>	ἀαγὲς κρατερῇσιν ἐνεσκλήκει παλάμῃσιν.
<A.R. 3.1252>	αὐτὰρ ὁ τοῖς ἄμοτον κοτέων ̓Αφαρήιος ̓́Ιδας
<A.R. 3.1253>	κόψε παρ' οὐρίαχον μεγάλῳ ξίφει: ἆλτο δ' ἀκωκὴ
<A.R. 3.1254>	ῥαιστὴρ ἄκμονος ὥστε, παλιντυπές: οἱ δ' ὁμάδησαν
<A.R. 3.1255>	γηθόσυνοι ἥρωες ἐπ' ἐλπωρῇσιν ἀέθλου.
<A.R. 3.1256>	καὶ δ' αὐτὸς μετέπειτα παλύνετο: δῦ δέ μιν ἀλκὴ
<A.R. 3.1257>	σμερδαλέη ἄφατός τε καὶ ἄτρομος: αἱ δ' ἑκάτερθεν
<A.R. 3.1258>	χεῖρες ἐπερρώσαντο περὶ σθένεϊ σφριγόωσαι.
<A.R. 3.1259>	ὡς δ' ὅτ' ἀρήιος ἵππος ἐελδόμενος πολέμοιο
<A.R. 3.1260>	σκαρθμῷ ἐπιχρεμέθων κρούει πέδον, αὐτὰρ ὕπερθεν
<A.R. 3.1261>	κυδιόων ὀρθοῖσιν ἐπ' οὔασιν αὐχέν' ἀείρει:
<A.R. 3.1262>	τοῖος ἄρ' Αἰσονίδης ἐπαγαίετο κάρτεϊ γυίων.
<A.R. 3.1263>	πολλὰ δ' ἄρ' ἔνθα καὶ ἔνθα μετάρσιον ἴχνος ἔπαλλεν,
<A.R. 3.1264>	ἀσπίδα χαλκείην μελίην τ' ἐν χερσὶ τινάσσων.
<A.R. 3.1265>	φαίης κε ζοφεροῖο κατ' αἰθέρος ἀίσσουσαν
<A.R. 3.1266>	χειμερίην στεροπὴν θαμινὸν μεταπαιφάσσεσθαι
<A.R. 3.1267>	ἐκ νεφέων, ὅτ' ἔπειτα μελάντατον ὄμβρον ἄγωνται.
<A.R. 3.1268>	καὶ τότ' ἔπειτ' οὐ δηρὸν ἔτι σχήσεσθαι ἀέθλων
<A.R. 3.1269>	μέλλον: ἀτὰρ κληῖσιν ἐπισχερὼ ἱδρυνθέντες
<A.R. 3.1270>	ῥίμφα μάλ' ἐς πεδίον τὸ ̓Αρήιον ἠπείγοντο.
<A.R. 3.1271>	τόσσον δὲ προτέρω πέλεν ἄστεος ἀντιπέρηθεν,
<A.R. 3.1272>	ὅσσον τ' ἐκ βαλβῖδος ἐπήβολος ἅρματι νύσσα
<A.R. 3.1273>	γίγνεται, ὁππότ' ἄεθλα καταφθιμένοιο ἄνακτος
<A.R. 3.1274>	κηδεμόνες πεζοῖσι καὶ ἱππήεσσι τίθενται.
<A.R. 3.1275>	τέτμον δ' Αἰήτην τε καὶ ἄλλων ἔθνεα Κόλχων,
<A.R. 3.1276>	τοὺς μὲν Καυκασίοισιν ἐφεσταότας σκοπέλοισιν,
<A.R. 3.1277>	τὸν δ' αὐτοῦ παρὰ χεῖλος ἑλισσόμενον ποταμοῖο.
<A.R. 3.1278>	Αἰσονίδης δ', ὅτε δὴ πρυμνήσια δῆσαν ἑταῖροι,
<A.R. 3.1279>	δή ῥα τότε ξὺν δουρὶ καὶ ἀσπίδι βαῖν' ἐς ἄεθλον,
<A.R. 3.1280>	νηὸς ἀποπροθορών: ἄμυδις δ' ἕλε παμφανόωσαν
<A.R. 3.1281>	χαλκείην πήληκα θοῶν ἔμπλειον ὀδόντων
<A.R. 3.1282>	καὶ ξίφος ἀμφ' ὤμοις, γυμνὸς δέμας, ἄλλα μὲν ̓́Αρει
<A.R. 3.1283>	εἴκελος, ἄλλα δέ που χρυσαόρῳ ̓Απόλλωνι.
<A.R. 3.1284>	παπτήνας δ' ἀνὰ νειὸν ἴδε ζυγὰ χάλκεα ταύρων
<A.R. 3.1285>	αὐτόγυόν τ' ἐπὶ τοῖς στιβαροῦ ἀδάμαντος ἄροτρον.
<A.R. 3.1286>	χρίμψε δ' ἔπειτα κιών, παρὰ δ' ὄβριμον ἔγχος ἔπηξεν
<A.R. 3.1287>	ὀρθὸν ἐπ' οὐριάχῳ, κυνέην δ' ἀποκάτθετ' ἐρείσας.
<A.R. 3.1288>	βῆ δ' αὐτῇ προτέρωσε σὺν ἀσπίδι νήριτα ταύρων
<A.R. 3.1289>	ἴχνια μαστεύων: οἱ δ' ἔκποθεν ἀφράστοιο
<A.R. 3.1290>	κευθμῶνος χθονίου, ἵνα τέ σφισιν ἔσκε βόαυλα
<A.R. 3.1291>	καρτερὰ λιγνυόεντι πέριξ εἰλυμένα καπνῷ,
<A.R. 3.1292>	ἄμφω ὁμοῦ προγένοντο πυρὸς σέλας ἀμπνείοντες.
<A.R. 3.1293>	ἔδδεισαν δ' ἥρωες, ὅπως ἴδον. αὐτὰρ ὁ τούσγε,
<A.R. 3.1294>	εὖ διαβάς, ἐπιόντας, ἅ τε σπιλὰς εἰν ἁλὶ πέτρη
<A.R. 3.1295>	μίμνει ἀπειρεσίῃσι δονεύμενα κύματ' ἀέλλαις.
<A.R. 3.1296>	πρόσθε δέ οἱ σάκος ἔσχεν ἐναντίον: οἱ δέ μιν ἄμφω
<A.R. 3.1297>	μυκηθμῷ κρατεροῖσιν ἐνέπληξαν κεράεσσιν:
<A.R. 3.1298>	οὐδ' ἄρα μιν τυτθόν περ ἀνώχλισαν ἀντιόωντες.
<A.R. 3.1299>	ὡς δ' ὅτ' ἐνὶ τρητοῖσιν ἐύρρινοι χοάνοισιν
<A.R. 3.1300>	φῦσαι χαλκήων ὁτὲ μέν τ' ἀναμαρμαίρουσιν,
<A.R. 3.1301>	πῦρ ὀλοόν πιμπρᾶσαι, ὅτ' αὖ λήγουσιν ἀυτμῆς,
<A.R. 3.1302>	δεινὸς δ' ἐξ αὐτοῦ πέλεται βρόμος, ὁππότ' ἀίξῃ
<A.R. 3.1303>	νειόθεν: ὧς ἄρα τώγε θοὴν φλόγα φυσιόωντες
<A.R. 3.1304>	ἐκ στομάτων ὁμάδευν, τὸν δ' ἄμφεπε δήιον αἶθος
<A.R. 3.1305>	βάλλον ἅ τε στεροπή: κούρης δέ ἑ φάρμακ' ἔρυτο.
<A.R. 3.1306>	καί ῥ' ὅγε δεξιτεροῖο βοὸς κέρας ἄκρον ἐρύσσας
<A.R. 3.1307>	εἷλκεν ἐπικρατέως παντὶ σθένει, ὄφρα πελάσσῃ
<A.R. 3.1308>	ζεύγλῃ χαλκείῃ, τὸν δ' ἐν χθονὶ κάββαλεν ὀκλάξ,
<A.R. 3.1309>	ῥίμφα ποδὶ κρούσας πόδα χάλκεον. ὧς δὲ καὶ ἄλλον
<A.R. 3.1310>	σφῆλεν γνὺξ ἐπιόντα, μιῇ βεβολημένον ὁρμῇ.
<A.R. 3.1311>	εὐρὺ δ' ἀποπροβαλὼν χαμάδις σάκος, ἔνθα καὶ ἔνθα
<A.R. 3.1312>	τῇ καὶ τῇ βεβαὼς ἄμφω ἔχε πεπτηῶτας
<A.R. 3.1313>	γούνασιν ἐν προτέροισι, διὰ φλογὸς εἶθαρ ἐλυσθείς.
<A.R. 3.1314>	θαύμασε δ' Αἰήτης σθένος ἀνέρος. οἱ δ' ἄρα τείως
<A.R. 3.1315>	Τυνδαρίδαι--δὴ γάρ σφι πάλαι προπεφραδμένον ἦεν--
<A.R. 3.1316>	ἀγχίμολον ζυγά οἱ πεδόθεν δόσαν ἀμφιβαλέσθαι.
<A.R. 3.1317>	αὐτὰρ ὁ εὖ ἐνέδησε λόφους: μεσσηγὺ δ' ἀείρας
<A.R. 3.1318>	χάλκεον ἱστοβοῆα, θοῇ συνάρασσε κορώνῃ
<A.R. 3.1319>	ζεύγληθεν. καὶ τὼ μὲν ὑπὲκ πυρὸς ἂψ ἐπὶ νῆα
<A.R. 3.1320>	χαζέσθην. ὁ δ' ἄρ' αὖτις ἑλὼν σάκος ἔνθετο νώτῳ
<A.R. 3.1321>	ἐξόπιθεν, καὶ γέντο θοῶν ἔμπλειον ὀδόντων
<A.R. 3.1322>	πήληκα βριαρὴν δόρυ τ' ἄσχετον, ᾧ π̔' ὑπὸ μέσσας
<A.R. 3.1323>	ἐργατίνης ὥς τίς τε Πελασγίδι νύσσεν ἀκαίνῃ
<A.R. 3.1324>	οὐτάζων λαγόνας: μάλα δ' ἔμπεδον εὖ ἀραρυῖαν
<A.R. 3.1325>	τυκτὴν ἐξ ἀδάμαντος ἐπιθύνεσκεν ἐχέτλην.
<A.R. 3.1326>	οἱ δ' εἵως μὲν δὴ περιώσια θυμαίνεσκον,
<A.R. 3.1327>	λάβρον ἐπιπνείοντε πυρὸς σέλας: ὦρτο δ' ἀυτμὴ
<A.R. 3.1328>	ἠύτε βυκτάων ἀνέμων βρόμος, οὕς τε μάλιστα
<A.R. 3.1329>	δειδιότες μέγα λαῖφος ἁλίπλοοι ἐστείλαντο.
<A.R. 3.1330>	δηρὸν δ' οὐ μετέπειτα κελευόμενοι ὑπὸ δουρὶ
<A.R. 3.1331>	ἤισαν: ὀκριόεσσα δ' ἐρείκετο νειὸς ὀπίσσω,
<A.R. 3.1332>	σχιζομένη ταύρων τε βίῃ κρατερῷ τ' ἀροτῆρι.
<A.R. 3.1333>	δεινὸν δ' ἐσμαράγευν ἄμυδις κατὰ ὦλκας ἀρότρου
<A.R. 3.1334>	βώλακες ἀγνύμεναι ἀνδραχθέες: εἵπετο δ' αὐτὸς
<A.R. 3.1335>	λαῖον ἐπὶ στιβαρῷ πιέσας ποδί: τῆλε δ' ἑοῖο
<A.R. 3.1336>	βάλλεν ἀρηρομένην αἰεὶ κατὰ βῶλον ὀδόντας
<A.R. 3.1337>	ἐντροπαλιζόμενος, μή οἱ πάρος ἀντιάσειεν
<A.R. 3.1338>	γηγενέων ἀνδρῶν ὀλοὸς στάχυς: οἱ δ' ἄρ' ἐπιπρὸ
<A.R. 3.1339>	χαλκείῃς χηλῇσιν ἐρειδόμενοι πονέοντο.
<A.R. 3.1340>	ἦμος δὲ τρίτατον λάχος ἤματος ἀνομένοιο
<A.R. 3.1341>	λείπεται ἐξ ἠοῦς, καλέουσι δὲ κεκμηῶτες
<A.R. 3.1342>	ἐργατίναι γλυκερόν σφιν ἄφαρ βουλυτὸν ἱκέσθαι,
<A.R. 3.1343>	τῆμος ἀρήροτο νειὸς ὑπ' ἀκαμάτῳ ἀροτῆρι,
<A.R. 3.1344>	τετράγυός περ ἐοῦσα: βοῶν τ' ἀπελύετ' ἄροτρα.
<A.R. 3.1345>	καὶ τοὺς μὲν πεδίονδε διεπτοίησε φέβεσθαι:
<A.R. 3.1346>	αὐτὰρ ὁ ἂψ ἐπὶ νῆα πάλιν κίεν, ὄφρ' ἔτι κεινὰς
<A.R. 3.1347>	γηγενέων ἀνδρῶν ἴδεν αὔλακας. ἀμφὶ δ' ἑταῖροι
<A.R. 3.1348>	θάρσυνον μύθοισιν. ὁ δ' ἐκ ποταμοῖο ῥοάων
<A.R. 3.1349>	αὐτῇ ἀφυσσάμενος κυνέῃ σβέσεν ὕδατι δίψαν:
<A.R. 3.1350>	γνάμψε δὲ γούνατ' ἐλαφρά, μέγαν δ' ἐμπλήσατο θυμὸν
<A.R. 3.1351>	ἀλκῆς, μαιμώων συῒ εἴκελος, ὅς ῥά τ' ὀδόντας
<A.R. 3.1352>	θήγει θηρευτῇσιν ἐπ' ἀνδράσιν, ἀμφὶ δὲ πολλὸς
<A.R. 3.1353>	ἀφρὸς ἀπὸ στὅματος χαμάδις ῥεῖ χωομένοιο.
<A.R. 3.1354>	οἱ δ' ἤδη κατὰ πᾶσαν ἀνασταχύεσκον ἄρουραν
<A.R. 3.1355>	γηγενέες: φρίξεν δὲ περὶ στιβαροῖς σακέεσσιν
<A.R. 3.1356>	δούρασί τ' ἀμφιγύοις κορύθεσσί τε λαμπομένῃσιν
<A.R. 3.1357>	̓́Αρηος τέμενος φθισιμβρότου: ἵκετο δ' αἴγλη
<A.R. 3.1358>	νειόθεν Οὔλυμπόνδε δι' ἠέρος ἀστράπτουσα.
<A.R. 3.1359>	ὡς δ' ὁπότ' ἐς γαῖαν πολέος νιφετοῖο πεσόντος
<A.R. 3.1360>	ἂψ ἀπὸ χειμερίας νεφέλας ἐκέσασσαν ἄελλαι
<A.R. 3.1361>	λυγαίῃ ὑπὸ νυκτί, τὰ δ' ἀθρόα πάντ' ἐφαάνθη
<A.R. 3.1362>	τείρεα λαμπετόωντα διὰ κνέφας: ὧς ἄρα τοίγε
<A.R. 3.1363>	λάμπον ἀναλδήσκοντες ὑπὲρ χθονός. αὐτὰρ ̓Ιήσων
<A.R. 3.1364>	μνήσατο Μηδείης πολυκερδέος ἐννεσιάων,
<A.R. 3.1365>	λάζετο δ' ἐκ πεδίοιο μέγαν περιηγέα πέτρον,
<A.R. 3.1366>	δεινὸν ̓Ενυαλίου σόλον ̓́Αρεος: οὔ κέ μιν ἄνδρες
<A.R. 3.1367>	αἰζηοὶ πίσυρες γαίης ἄπο τυτθὸν ἄειραν.
<A.R. 3.1368>	τόν ῥ' ἀνὰ χεῖρα λαβὼν μάλα τηλόθεν ἔμβαλε μέσσοις
<A.R. 3.1369>	ἀίξας: αὐτὸς δ' ὑφ' ἑὸν σάκος ἕζετο λάθρῃ
<A.R. 3.1370>	θαρσαλέως. Κόλχοι δὲ μέγ' ἴαχον, ὡς ὅτε πόντος
<A.R. 3.1371>	ἴαχεν ὀξείῃσιν ἐπιβρομέων σπιλάδεσσιν:
<A.R. 3.1372>	τὸν δ' ἕλεν ἀμφασίη ῥιπῇ στιβαροῖο σόλοιο
<A.R. 3.1373>	Αἰήτην. οἱ δ' ὥστε θοοὶ κύνες ἀμφιθορόντες
<A.R. 3.1374>	ἀλλήλους βρυχηδὸν ἐδήιον: οἱ δ' ἐπὶ γαῖαν
<A.R. 3.1375>	μητέρα πῖπτον ἑοῖς ὑπὸ δούρασιν, ἠύτε πεῦκαι
<A.R. 3.1376>	ἢ δρύες, ἅς τ' ἀνέμοιο κατάικες δονέουσιν.
<A.R. 3.1377>	οἷος δ' οὐρανόθεν πυρόεις ἀναπάλλεται ἀστὴρ
<A.R. 3.1378>	ὁλκὸν ὑπαυγάζων, τέρας ἀνδράσιν, οἵ μιν ἴδωντοι
<A.R. 3.1379>	μαρμαρυγῇ σκοτίοιο δι' ἠέρος ἀίξαντα:
<A.R. 3.1380>	τοῖος ἄρ' Αἴσονος υἱὸς ἐπέσσυτο γηγενέεσσιν,
<A.R. 3.1381>	γυμνὸν δ' ἐκ κολεοῖο φέρε ξίφος, οὖτα δὲ μίγδην
<A.R. 3.1382>	ἀμώων, πολέας μὲν ἔτ' ἐς νηδὺν λαγόνας τε
<A.R. 3.1383>	ἡμίσεας ἀνέχοντας ἐς ἠέρα: τοὺς δὲ καὶ ἄχρις
<A.R. 3.1384>	ὤμων τελλομένους: τοὺς δὲ νέον ἑστηῶτας,
<A.R. 3.1385>	τοὺς δ' ἤδη καὶ ποσσὶν ἐπειγομένους ἐς ἄρηα.
<A.R. 3.1386>	ὡς δ' ὁπότ' ἀμφ' οὔροισιν ἐγειρομένου πολέμοιο,
<A.R. 3.1387>	δείσας γειομόρος, μή οἱ προτάμωνται ἀρούρας,
<A.R. 3.1388>	ἅρπην εὐκαμπῆ νεοθηγέα χερσὶ μεμαρπὼς
<A.R. 3.1389>	ὠμὸν ἐπισπεύδων κείρει στάχυν, οὐδὲ βολῇσιν
<A.R. 3.1390>	μίμνει ἐς ὡραίην τερσήμεναι ἠελίοιο:
<A.R. 3.1391>	ὧς τότε γηγενέων κεῖρε στάχυν: αἵματι δ' ὁλκοὶ
<A.R. 3.1392>	ἠύτε κρηναῖαι ἀμάραι πλήθοντο ῥοῇσιν.
<A.R. 3.1393>	πῖπτον δ', οἱ μὲν ὀδὰξ τετρηχότα βῶλον ὀδοῦσιν
<A.R. 3.1394>	λαζόμενοι πρηνεῖς, οἱ δ' ἔμπαλιν, οἱ δ' ἐπ' ἀγοστῷ
<A.R. 3.1395>	καὶ πλευροῖς, κήτεσσι δομὴν ἀτάλαντοι ἰδέσθαι.
<A.R. 3.1396>	πολλοὶ δ' οὐτάμενοι, πρὶν ὑπὸ χθονὸς ἴχνος ἀεῖραι,
<A.R. 3.1397>	ὅσσον ἄνω προύτυψαν ἐς ἠέρα, τόσσον ἔραζε
<A.R. 3.1398>	βριθόμενοι πλαδαροῖσι καρήασιν ἠρήρειντο.
<A.R. 3.1399>	ἔρνεἀ που τοίως, Διὸς ἄσπετον ὀμβρήσαντος,
<A.R. 3.1400>	φυταλιῇ νεόθρεπτα κατημύουσιν ἔραζε
<A.R. 3.1401>	κλασθέντα ῥίζηθεν, ἀλωήων πόνος ἀνδρῶν:
<A.R. 3.1402>	τὸν δὲ κατηφείη τε καὶ οὐλοὸν ἄλγος ἱκάνει
<A.R. 3.1403>	κλήρου σημαντῆρα φυτοτρόφον: ὧς τότ' ἄνακτος
<A.R. 3.1404>	Αἰήταο βαρεῖαι ὑπὸ φρένας ἦλθον ἀνῖαι.
<A.R. 3.1405>	ἤιε δ' ἐς πτολίεθρον ὑπότροπος ἄμμιγα Κόλχοις,
<A.R. 3.1406>	πορφύρων, ᾗ κέ σφι θοώτερον ἀντιόῳτο.
<A.R. 3.1407>	ἦμαρ ἔδυ, καὶ τῷ τετελεσμένος ἦεν ἄεθλος.
<A.R. 4.1>	Αὐτὴ νῦν κάματόν γε, θεά, καὶ δήνεα κούρης
<A.R. 4.2>	Κολχίδος ἔννεπε, Μοῦσα, Διὸς τέκος. ἦ γὰρ ἔμοιγε
<A.R. 4.3>	ἀμφασίῃ νόος ἔνδον ἑλίσσεται ὁρμαίνοντι,
<A.R. 4.4>	ἢ ἔμεν ἄτης πῆμα δυσίμερον, ἦ τόγ' ἐνίσπω
<A.R. 4.5>	φύζαν ἀεικελίην, ᾗ κάλλιπεν ἔθνεα Κόλχων.
<A.R. 4.6>	̓́Ητοι ὁ μὲν δήμοιο μετ' ἀνδράσιν, ὅσσοι ἄριστοι,
<A.R. 4.7>	παννύχιος δόλον αἰπὺν ἐπὶ σφίσι μητιάασκεν
<A.R. 4.8>	οἷσιν ἐνὶ μεγάροις, στυγερῷ ἐπὶ θυμὸν ἀέθλῳ
<A.R. 4.9>	Αἰήτης ἄμοτον κεχολωμένος: οὐδ' ὅγε πάμπαν
<A.R. 4.10>	θυγατέρων τάδε νόσφιν ἑῶν τελέεσθαι ἐώλπει.
<A.R. 4.11>	Τῇ δ' ἀλεγεινότατον κραδίῃ φόβον ἔμβαλεν ̔́Ηρη:
<A.R. 4.12>	τρέσσεν δ', ἠύτε τις κούφη κεμάς, ἥν τε βαθείης
<A.R. 4.13>	τάρφεσιν ἐν ξυλόχοιο κυνῶν ἐφόβησεν ὁμοκλή.
<A.R. 4.14>	αὐτίκα γὰρ νημερτὲς ὀίσσατο, μή μιν ἀρωγὴν
<A.R. 4.15>	ληθέμεν, αἶψα δὲ πᾶσαν ἀναπλήσειν κακότητα.
<A.R. 4.16>	τάρβει δ' ἀμφιπόλους ἐπιίστορας: ἐν δέ οἱ ὄσσε
<A.R. 4.17>	πλῆτο πυρός, δεινὸν δὲ περιβρομέεσκον ἀκουαί.
<A.R. 4.18>	πυκνὰ δὲ λευκανίης ἐπεμάσσατο, πυκνὰ δὲ κουρὶξ
<A.R. 4.19>	ἑλκομένη πλοκάμους γοερῇ βρυχήσατ' ἀνίῃ.
<A.R. 4.20>	καί νύ κεν αὐτοῦ τῆμος ὑπὲρ μόρον ὤλετο κούρη,
<A.R. 4.21>	φάρμακα πασσαμένη, ̔́Ηρης δ' ἁλίωσε μενοινάς,
<A.R. 4.22>	εἰ μή μιν Φρίξοιο θεὰ σὺν παισὶ φέβεσθαι
<A.R. 4.23>	ὦρσεν ἀτυζομένην: πτερόεις δέ οἱ ἐν φρεσὶ θυμὸς
<A.R. 4.24>	ἰάνθη: μετὰ δ' ἥγε παλίσσυτος ἀθρόα κόλπων
<A.R. 4.25>	φάρμακα πάντ' ἄμυδις κατεχεύατο φωριαμοῖο.
<A.R. 4.26>	κύσσε δ' ἑόν τε λέχος καὶ δικλίδας ἀμφοτέρωθεν
<A.R. 4.27>	σταθμούς, καὶ τοίχων ἐπαφήσατο, χερσί τε μακρὸν
<A.R. 4.28>	ῥηξαμένη πλόκαμον, θαλάμῳ μνημήια μητρὶ
<A.R. 4.29>	κάλλιπε παρθενίης, ἀδινῇ δ' ὀλοφύρατο φωνῇ:
<A.R. 4.30>	"Τόνδε τοι ἀντ' ἐμέθεν ταναὸν πλόκον εἶμι λιποῦσα,
<A.R. 4.31>	μῆτερ ἐμή: χαίροις δὲ καὶ ἄνδιχα πολλὸν ἰούσῃ:
<A.R. 4.32>	χαίροις Χαλκιόπη, καὶ πᾶς δόμος. αἴθε σε πόντος,
<A.R. 4.33>	ξεῖνε, διέρραισεν, πρὶν Κολχίδα γαῖαν ἱκέσθαι."
<A.R. 4.34>	̔͂Ως ἄρ' ἔφη: βλεφάρων δὲ κατ' ἀθρόα δάκρυα χεῦεν.
<A.R. 4.35>	οἵη δ' ἀφνειοῖο διειλυσθεῖσα δόμοιο
<A.R. 4.36>	ληιάς, ἥν τε νέον πάτρης ἀπενόσφισεν αἶσα,
<A.R. 4.37>	οὐδέ νύ πω μογεροῖο πεπείρηται καμάτοιο,
<A.R. 4.38>	ἀλλ' ἔτ' ἀηθέσσουσα δύης καὶ δούλια ἔργα
<A.R. 4.39>	εἶσιν ἀτυζομενη χαλεπὰς ὑπὸ χεῖρας ἀνάσσης:
<A.R. 4.40>	τοίη ἄρ' ἱμερόεσσα δόμων ἐξέσσυτο κούρη.
<A.R. 4.41>	τῇ δὲ καὶ αὐτόματοι θυρέων ἱπόειξαν ὀχῆες,
<A.R. 4.42>	ὠκείαις ἄψορροι ἀναθρώσκοντες ἀοιδαῖς.
<A.R. 4.43>	γυμνοῖσιν δὲ πόδεσσιν ἀνὰ στεινὰς θέεν οἴμους,
<A.R. 4.44>	λαιῇ μὲν χερὶ πέπλον ἐπ' ὀφρύσιν ἀμφὶ μέτωπα
<A.R. 4.45>	στειλαμένη καὶ καλὰ παρήια, δεξιτερῇ δὲ
<A.R. 4.46>	ἄκρην ὑψόθι πέζαν ἀερτάζουσα χιτῶνος.
<A.R. 4.47>	καρπαλίμως δ' ἀίδηλον ἀνὰ στίβον ἔκτοθι πύργων
<A.R. 4.48>	ἄστεος εὐρυχόροιο φόβῳ ἵκετ': οὐδέ τις ἔγνω
<A.R. 4.49>	τήνγε φυλακτήρων, λάθε δέ σφεας ὁρμηθεῖσα.
<A.R. 4.50>	ἔνθεν ἴμεν νηόνδε μάλ' ἐφράσατ': οὐ γὰρ ἄιδρις
<A.R. 4.51>	ἦεν ὁδῶν, θαμὰ καὶ πρὶν ἀλωμένη ἀμφί τε νεκρούς,
<A.R. 4.52>	ἀμφί τε δυσπαλέας ῥίζας χθονός, οἷα γυναῖκες
<A.R. 4.53>	φαρμακίδες: τρομερῷ δ' ὑπὸ δείματι πάλλετο θυμός.
<A.R. 4.54>	τὴν δὲ νέον Τιτηνὶς ἀνερχομένη περάτηθεν
<A.R. 4.55>	φοιταλέην ἐσιδοῦσα θεὰ ἐπεχήρατο Μήνη
<A.R. 4.56>	ἁρπαλέως, καὶ τοῖα μετὰ φρεσὶν ᾗσιν ἔειπεν:
<A.R. 4.57>	"Οὐκ ἄρ' ἐγὼ μούνη μετὰ Λάτμιον ἄντρον ἀλύσκω,
<A.R. 4.58>	οὐδ' οἴη καλῷ περιδαίομαι ̓Ενδυμίωνι:
<A.R. 4.59>	ἦ θαμὰ δὴ καὶ σεῖο κίον δολίῃσιν ἀοιδαῖς,
<A.R. 4.60>	μνησαμένη φιλότητος, ἵνα σκοτίῃ ἐνὶ νυκτὶ
<A.R. 4.61>	φαρμάσσῃς εὔκηλος, ἅ τοι φίλα ἔργα τέτυκται.
<A.R. 4.62>	νῦν δὲ καὶ αὐτὴ δῆθεν ὁμοίης ἔμμορες ἄτης:
<A.R. 4.63>	δῶκε δ' ἀνιηρόν τοι ̓Ιήσονα πῆμα γενέσθαι
<A.R. 4.64>	δαίμων ἀλγινόεις. ἀλλ' ἔρχεο, τέτλαθι δ' ἔμπης,
<A.R. 4.65>	καὶ πινυτή περ ἐοῦσα, πολύστονον ἄλγος ἀείρειν."
<A.R. 4.66>	̓͂Ως ἄρ' ἔφη: τὴν δ' αἶψα πόδες φέρον ἐγκονέουσαν.
<A.R. 4.67>	ἀσπασίως δ' ὄχθῃσιν ἐπηέρθη ποταμοῖο,
<A.R. 4.68>	ἀντιπέρην λεύσσουσα πυρὸς σέλας, ὅ ῥά τ' ἀέθλου
<A.R. 4.69>	παννύχιοι ἥρωες ἐυφροσύνῃσιν ἔδαιον.
<A.R. 4.70>	ὀξείῃ δἤπειτα διὰ κνέφας ὄρθια φωνῇ
<A.R. 4.71>	ὁπλότατον Φρίξοιο περαιόθεν ἤπυε παίδων,
<A.R. 4.72>	φρόντιν: ὁ δὲ ξὺν ἑοῖσι κασιγνήτοις ὄπα κούρης
<A.R. 4.73>	αὐτῷ τ' Αἰσονίδῃ τεκμήρατο: σῖγα δ' ἑταῖροι
<A.R. 4.74>	θάμβεον, εὖτ' ἐνόησαν ὃ δὴ καὶ ἐτήτυμον ἦεν.
<A.R. 4.75>	τρὶς μὲν ἀνήυσεν, τρὶς δ' ὀτρύνοντος ὁμίλου
<A.R. 4.76>	Φρόντις ἀμοιβήδην ἀντίαχεν: οἱ δ' ἄρα τείως
<A.R. 4.77>	ἥρωες μετὰ τήνγε θοοῖς ἐλάασκον ἐρετμοῖς.
<A.R. 4.78>	οὔπω πείσματα νηὸς ἐπ' ἠπείροιο περαίης
<A.R. 4.79>	βάλλον, ὁ δὲ κραιπνοὺς χέρσῳ πόδας ἧκεν ̓Ιήσων
<A.R. 4.80>	ὑψοῦ ἀπ' ἰκριόφιν: μετὰ δὲ Φρόντις τε καὶ ̓́Αργος,
<A.R. 4.81>	υἷε δύω Φρίξου, χαμάδις θόρον: ἡ δ' ἄρα τούσγε
<A.R. 4.82>	γούνων ἀμφοτέρῃσι περισχομένη προσέειπεν:
<A.R. 4.83>	"̓́Εκ με, φίλοι, ῥύσασθε δυσάμμορον, ὧς δὲ καὶ αὐτοὺς
<A.R. 4.84>	ὑμέας Αἰήταο, πρὸ γάρ τ' ἀναφανδὰ τέτυκται
<A.R. 4.85>	πάντα μάλ', οὐδέ τι μῆχος ἱκάνεται. ἀλλ' ἐπὶ νηὶ
<A.R. 4.86>	φεύγωμεν, πρὶν τόνδε θοῶν ἐπιβήμεναι ἵππων.
<A.R. 4.87>	δώσω δὲ χρύσειον ἐγὼ δέρος, εὐνήσασα
<A.R. 4.88>	φρουρὸν ὄφιν: τύνη δὲ θεοὺς ἐνὶ σοῖσιν ἑταίροις,
<A.R. 4.89>	ξεῖνε, τεῶν μύθων ἐπιίστορας, οὕς μοι ὑπέστης,
<A.R. 4.90>	ποίησαι: μηδ' ἔνθεν ἑκαστέρω ὁρμηθεῖσαν
<A.R. 4.91>	χήτει κηδεμόνων ὀνοτὴν καὶ ἀεικέα θείης."
<A.R. 4.92>	̓́Ισκεν ἀκηχεμένη: μέγα δὲ φρένες Αἰσονίδαο
<A.R. 4.93>	γήθεον: αἶψα δέ μιν περὶ γούνασι πεπτηυῖαν
<A.R. 4.94>	ἦκ' ἀναειρόμενος προσπτύξατο, θάρσυνέν τε:
<A.R. 4.95>	"Δαιμονίη, Ζεὺς αὐτὸς ̓Ολύμπιος ὅρκιος ἔστω,
<A.R. 4.96>	̔́Ηρη τε Ζυγίη, Διὸς εὐνέτις, ἦ μὲν ἐμοῖσιν
<A.R. 4.97>	κουριδίην σε δόμοισιν ἐνιστήσεσθαι ἄκοιτιν,
<A.R. 4.98>	εὖτ' ἂν ἐς ̔Ελλάδα γαῖαν ἱκώμεθα νοστήσαντες."
<A.R. 4.99>	̔͂Ως ηὔδα, καὶ χεῖρα παρασχεδὸν ἤραρε χειρὶ
<A.R. 4.100>	δεξιτερήν: ἡ δέ σφιν ἐς ἱερὸν ἄλσος ἀνώγει
<A.R. 4.101>	νῆα θοὴν ἐλάαν αὐτοσχεδόν, ὄφρ' ἔτι νύκτωρ
<A.R. 4.102>	κῶας ἑλόντες ἄγοιντο παρὲκ νόον Αἰήταο.
<A.R. 4.103>	ἔνθ' ἔπος ἠδὲ καὶ ἔργον ὁμοῦ πέλεν ἐσσυμένοισιν.
<A.R. 4.104>	εἰς γάρ μιν βήσαντες, ἀπὸ χθονὸς αὐτίκ' ἔωσαν
<A.R. 4.105>	νῆα: πολὺς δ' ὀρυμαγδὸς ἐπειγομένων ἐλάτῃσιν
<A.R. 4.106>	ἦεν ἀριστήων: ἡ δ' ἔμπαλιν ἀίσσουσα
<A.R. 4.107>	γαίῃ χεῖρας ἔτεινεν ἀμήχανος. αὐτὰρ ̓Ιήσων
<A.R. 4.108>	θάρσυνέν τ' ἐπέεσσι, καὶ ἴσχανεν ἀσχαλόωσαν.
<A.R. 4.109>	̓͂Ημος δ' ἀνέρες ὕπνον ἀπ' ὀφθαλμῶν ἐβάλοντο
<A.R. 4.110>	ἀγρόται, οἵ τε κύνεσσι πεποιθότες οὔποτε νύκτα
<A.R. 4.111>	ἄγχαυρον κνώσσουσιν, ἀλευάμενοι φάος ἠοῦς,
<A.R. 4.112>	μὴ πρὶν ἀμαλδύνῃ θηρῶν στίβον ἠδὲ καὶ ὀδμὴν
<A.R. 4.113>	θηρείην λευκῇσιν ἐνισκίμψασα βολῇσιν:
<A.R. 4.114>	τῆμος ἄρ' Αἰσονίδης κούρη τ' ἀπὸ νηὸς ἔβησαν
<A.R. 4.115>	ποιήεντ' ἀνὰ χῶρον, ἵνα κριοῦ καλέονται
<A.R. 4.116>	εὐναί, ὅθι πρῶτον κεκμηότα γούνατ' ἔκαμψεν,
<A.R. 4.117>	νώτοισιν φορέων Μινυήιον υἷ' ̓Αθάμαντος.
<A.R. 4.118>	ἐγγύθι δ' αἰθαλόεντα πελεν βωμοῖο θέμεθλα,
<A.R. 4.119>	ὅν ῥά ποτ' Αἰολίδης Διὶ Φυξίῳ εἵσατο Φρίξος,
<A.R. 4.120>	ῥέζων κεῖνο τέρας παγχρύσεον, ὥς οἱ ἔειπεν
<A.R. 4.121>	̔Ερμείας πρόφρων ξυμβλήμενος. ἔνθ' ἄρα τούσγε
<A.R. 4.122>	̓́Αργου φραδμοσύνῃσιν ἀριστῆες μεθέηκαν.
<A.R. 4.123>	τὼ δὲ δι' ἀτραπιτοῖο μεθ' ἱερὸν ἄλσος ἵκοντο,
<A.R. 4.124>	φηγὸν ἀπειρεσίην διζημένω, ᾗ ἔπι κῶας
<A.R. 4.125>	βέβλητο, νεφέλῃ ἐναλίγκιον, ἥ τ' ἀνιόντος
<A.R. 4.126>	ἠελίου φλογερῇσιν ἐρεύθεται ἀκτίνεσσιν.
<A.R. 4.127>	αὐτὰρ ὁ ἀντικρὺ περιμήκεα τείνετο δειρὴν
<A.R. 4.128>	ὀξὺς ἀύπνοισιν προϊδὼν ὄφις ὀφθαλμοῖσιν
<A.R. 4.129>	νισσομένους, ῥοίζει δὲ πελώριον: ἀμφὶ δὲ μακραὶ
<A.R. 4.130>	ἠιόνες ποταμοῖο καὶ ἄσπετον ἴαχεν ἄλσος.
<A.R. 4.131>	ἔκλυον οἳ καὶ πολλὸν ἑκὰς Τιτηνίδος Αἴης
<A.R. 4.132>	Κολχίδα γῆν ἐνέμοντο παρὰ προχοῇσι Αύκοιο,
<A.R. 4.133>	ὅς τ' ἀποκιδνάμενος ποταμοῦ κελάδοντος ̓Αράξεω
<A.R. 4.134>	Φάσιδι συμφέρεται ἱερὸν ῥόον: οἱ δὲ συνάμφω
<A.R. 4.135>	Καυκασίην ἅλαδ' εἰς ἓν ἐλαυνόμενοι προχέουσιν.
<A.R. 4.136>	δείματι δ' ἐξέγροντο λεχωίδες, ἀμφὶ δὲ παισὶν
<A.R. 4.137>	νηπιάχοις, οἵ τέ σφιν ὑπ' ἀγκαλίδεσσιν ἴαυον,
<A.R. 4.138>	ῥοίζῳ παλλομένοις χεῖρας βάλον ἀσχαλόωσαι.
<A.R. 4.139>	ὡς δ' ὅτε τυφομένης ὕλης ὕπερ αἰθαλόεσσαι
<A.R. 4.140>	καπνοῖο στροφάλιγγες ἀπείριτοι εἱλίσσονται,
<A.R. 4.141>	ἄλλη δ' αἶψ' ἑτέρῃ ἐπιτέλλεται αἰὲν ἐπιπρὸ
<A.R. 4.142>	νειόθεν εἰλίγγοισιν ἐπήορος ἐξανιοῦσα:
<A.R. 4.143>	ὧς τότε κεῖνο πέλωρον ἀπειρεσίας ἐλέλιξεν
<A.R. 4.144>	ῥυμβόνας ἀζαλέῃσιν ἐπηρεφέας φολίδεσσιν.
<A.R. 4.145>	τοῖο δ' ἑλισσομένοιο κατ' ὄμματα νίσσετο κούρη,
<A.R. 4.146>	̔́Υπνον ἀοσσητῆρα, θεῶν ὕπατον, καλέουσα
<A.R. 4.147>	ἡδείῃ ἐνοπῇ, θέλξαι τέρας: αὖε δ' ἄνασσαν
<A.R. 4.148>	νυκτιπόλον, χθονίην, εὐαντέα δοῦναι ἐφορμήν.
<A.R. 4.149>	εἵπετο δ' Αἰσονίδης πεφοβημένος, αὐτὰρ ὅγ' ἤδη
<A.R. 4.150>	οἴμῃ θελγόμενος δολιχὴν ἀνελύετ' ἄκανθαν
<A.R. 4.151>	γηγενέος σπείρης, μήκυνε δὲ μυρία κύκλα,
<A.R. 4.152>	οἷον ὅτε βληχροῖσι κυλινδόμενον πελάγεσσιν
<A.R. 4.153>	κῦμα μέλαν κωφόν τε καὶ ἄβρομον: ἀλλὰ καὶ ἔμπης
<A.R. 4.154>	ὑψοῦ σμερδαλέην κεφαλὴν μενέαινεν ἀείρας
<A.R. 4.155>	ἀμφοτέρους ὀλοῇσι περιπτύξαι γενύεσσιν.
<A.R. 4.156>	ἡ δέ μιν ἀρκεύθοιο νέον τετμηότι θαλλῷ
<A.R. 4.157>	βάπτους' ἐκ κυκεῶνος ἀκήρατα φάρμακ' ἀοιδαῖς
<A.R. 4.158>	ῥαῖνε κατ' ὀφθαλμῶν: περί τ' ἀμφί τε νήριτος ὀδμὴ
<A.R. 4.159>	φαρμάκου ὕπνον ἔβαλλε: γένυν δ' αὐτῇ ἐνὶ χώρῃ
<A.R. 4.160>	θῆκεν ἐρεισάμενος: τὰ δ' ἀπείρονα πολλὸν ὀπίσσω
<A.R. 4.161>	κύκλα πολυπρέμνοιο διὲξ ὕλης τετάνυστο.
<A.R. 4.162>	ἔνθα δ' ὁ μὲν χρύσειον ἀπὸ δρυὸς αἴνυτο κῶας,
<A.R. 4.163>	κούρης κεκλομένης: ἡ δ' ἔμπεδον ἑστηυῖα
<A.R. 4.164>	φαρμάκῳ ἔψηχεν θηρὸς κάρη, εἰσόκε δή μιν
<A.R. 4.165>	αὐτὸς ἑὴν ἐπὶ νῆα παλιντροπάασθαι ̓Ιήσων
<A.R. 4.166>	ἤνωγεν, λεῖπεν δὲ πολύσκιον ἄλσος ̓́Αρηος.
<A.R. 4.167>	ὡς δὲ σεληναίην διχομήνιδα παρθένος αἴγλην
<A.R. 4.168>	ὑψόθεν ἐξανέχουσαν ὑπωροφίου θαλάμοιο
<A.R. 4.169>	λεπταλέῳ ἑανῷ ὑποΐσχεται: ἐν δέ οἱ ἦτορ
<A.R. 4.170>	χαίρει δερκομένης καλὸν σέλας: ὧς τότ' ̓Ιήσων
<A.R. 4.171>	γηθόσυνος μέγα κῶας ἑαῖς ἐναείρατο χερσίν:
<A.R. 4.172>	καί οἱ ἐπὶ ξανθῇσι παρηίσιν ἠδὲ μετώπῳ
<A.R. 4.173>	μαρμαρυγῇ ληνέων φλογὶ εἴκελον ἷζεν ἔρευθος.
<A.R. 4.174>	ὅσση δὲ ῥινὸς βοὸς ἤνιος ἢ ἐλάφοιο
<A.R. 4.175>	γίγνεται, ἥν τ' ἀγρῶσται ἀχαιινέην καλέουσιν,
<A.R. 4.176>	τόσσον ἔην πάντῃ χρύσεον ἐφύπερθεν ἄωτον.
<A.R. 4.177>	βεβρίθει λήνεσσιν ἐπηρεφές: ἤλιθα δὲ χθὼν
<A.R. 4.178>	αἰὲν ὑποπρὸ ποδῶν ἀμαρύσσετο νισσομένοιο.
<A.R. 4.179>	ἤιε δ' ἄλλοτε μὲν λαιῷ ἐπιειμένος ὤμῳ
<A.R. 4.180>	αὐχένος ἐξ ὑπάτοιο ποδηνεκές, ἄλλοτε δ' αὖτε
<A.R. 4.181>	εἴλει ἀφασσόμενος: περὶ γὰρ δίεν, ὄφρα ἓ μή τις
<A.R. 4.182>	ἀνδρῶν ἠὲ θεῶν νοσφίσσεται ἀντιβολήσας.
<A.R. 4.183>	̓Ηὼς μέν ῥ̓ ἐπὶ γαῖαν ἐκίδνατο, τοὶ δ' ἐς ὅμιλον
<A.R. 4.184>	ἷξον: θάμβησαν δὲ νέοι μέγα κῶας ἰδόντες
<A.R. 4.185>	λαμπόμενον στεροπῇ ἴκελον Διός. ὦρτο δ' ἕκαστος
<A.R. 4.186>	ψαῦσαι ἐελδόμενος δέχθαι τ' ἐνὶ χερσὶν ἑῇσιν.
<A.R. 4.187>	Αἰσονίδης δ' ἄλλους μὲν ἐρήτυε, τῷ δ' ἐπὶ φᾶρος
<A.R. 4.188>	κάββαλε νηγάτεον: πρύμνῃ δ' ἐνεείσατο κούρην
<A.R. 4.189>	ἀνθέμενος, καὶ τοῖον ἔπος μετὰ πᾶσιν ἔειπεν:
<A.R. 4.190>	"Μηκέτι νῦν χάζεσθε, φίλοι, πάτρηνδε νέεσθαι.
<A.R. 4.191>	ἤδη γὰρ χρειώ, τῆς εἵνεκα τήνδ' ἀλεγεινὴν
<A.R. 4.192>	ναυτιλίην ἔτλημεν ὀιζύι μοχθίζοντες,
<A.R. 4.193>	εὐπαλέως κούρης ὑπὸ δήνεσι κεκράανται.
<A.R. 4.194>	τὴν μὲν ἐγὼν ἐθέλουσαν ἀνάξομαι οἴκαδ' ἄκοιτιν
<A.R. 4.195>	κουριδίην: ἀτὰρ ὔμμες ̓Αχαιίδος οἷά τε πάσης
<A.R. 4.196>	αὐτῶν θ' ὑμείων ἐσθλὴν ἐπαρωγὸν ἐοῦσαν
<A.R. 4.197>	σώετε. δὴ γάρ που, μάλ' ὀίομαι, εἶσιν ἐρύξων
<A.R. 4.198>	Αἰήτης ὁμάδῳ πόντονδ' ἴμεν ἐκ ποταμοῖο.
<A.R. 4.199>	ἀλλ' οἱ μὲν διὰ νηός, ἀμοιβαδὶς ἀνέρος ἀνὴρ
<A.R. 4.200>	ἑζόμενος, πηδοῖσιν ἐρέσσετε: τοὶ δὲ βοείας
<A.R. 4.201>	ἀσπίδας ἡμίσεες, δῄων θοὸν ἔχμα βολάων,
<A.R. 4.202>	προσχόμενοι νόστῳ ἐπαμύνετε. νῦν δ' ἐνὶ χερσὶν
<A.R. 4.203>	παῖδας ἑοὺς πάτρην τε φίλην, γεραρούς τε τοκῆας
<A.R. 4.204>	ἴσχομεν: ἡμετέρῃ δ' ἐπερείδεται ̔Ελλὰς ἐφορμῇ,
<A.R. 4.205>	ἠὲ κατηφείην, ἢ καὶ μέγα κῦδος ἀρέσθαι."
<A.R. 4.206>	̔͂Ως φάτο, δῦνε δὲ τεύχε' ἀρήια: τοὶ δ' ἰάχησαν
<A.R. 4.207>	θεσπέσιον μεμαῶτες. ὁ δὲ ξίφος ἐκ κολεοῖο
<A.R. 4.208>	σπασσάμενος πρυμναῖα νεὼς ἀπὸ πείσματ' ἔκοψεν.
<A.R. 4.209>	ἄγχι δὲ παρθενικῆς κεκορυθμένος ἰθυντῆρι
<A.R. 4.210>	̓Αγκαίῳ παρέβασκεν: ἐπείγετο δ' εἰρεσίῃ νηῦς
<A.R. 4.211>	σπερχομένων ἄμοτον ποταμοῦ ἄφαρ ἐκτὸς ἐλάσσαι.
<A.R. 4.212>	̓́Ηδη δ' Αἰήτῃ ὑπερήνορι πᾶσί τε Κόλχοις
<A.R. 4.213>	Μηδείης περίπυστος ἔρως καὶ ἔργ' ἐτέτυκτο.
<A.R. 4.214>	ἐς δ' ἀγορὴν ἀγέροντ' ἐνὶ τεύχεσιν: ὅσσα δέ πόντου
<A.R. 4.215>	κύματα χειμερίοιο κορύσσεται ἐξ ἀνέμοιο,
<A.R. 4.216>	ἢ ὅσα φύλλα χαμᾶζε περικλαδέος πέσεν ὕλης
<A.R. 4.217>	φυλλοχόῳ ἐνὶ μηνί--τίς ἂν τάδε τεκμήραιτο;
<A.R. 4.218>	ὧς οἱ ἀπειρέσιοι ποταμοῦ παρεμέτρεον ὄχθας,
<A.R. 4.219>	κλαγγῇ μαιμώοντες: ὁ δ' εὐτύκτῳ ἐνὶ δίφρῳ
<A.R. 4.220>	Αἰήτης ἵπποισι μετέπρεπεν, οὕς οἱ ὄπασσεν
<A.R. 4.221>	̓Ηέλιος πνοιῇσιν ἐειδομένους ἀνέμοιο,
<A.R. 4.222>	σκαιῇ μέν ῥ̓ ἐνὶ χειρὶ σάκος δινωτὸν ἀείρων,
<A.R. 4.223>	τῇ δ' ἑτέρῃ πεύκην περιμήκεα: πὰρ δέ οἱ ἔγχος
<A.R. 4.224>	ἀντικρὺ τετάνυστο πελώριον. ἡνία δ' ἵππων
<A.R. 4.225>	γέντο χεροῖν ̓́Αψυρτος. υπεκπρὸ δὲ πόντον ἔταμνεν
<A.R. 4.226>	νηῦς ἤδη κρατεροῖσιν ἐπειγομένη ἐρέτῃσιν,
<A.R. 4.227>	καὶ μεγάλου ποταμοῖο καταβλώσκοντι ῥεέθρῳ.
<A.R. 4.228>	αὐτὰρ ἄναξ ἄτῃ πολυπήμονι χεῖρας ἀείρας
<A.R. 4.229>	̓Ηέλιον καὶ Ζῆνα κακῶν ἐπιμάρτυρας ἔργων
<A.R. 4.230>	κέκλετο: δεινὰ δὲ παντὶ παρασχεδὸν ἤπυε λαῷ
<A.R. 4.231>	εἰ μή οἱ κούρην αὐτάγρετον, ἢ ἀνὰ γαῖαν,
<A.R. 4.232>	ἢ πλωτῆς εὑρόντες ἔτ' εἰν ἁλὸς οἴδματι νῆα,
<A.R. 4.233>	ἄξουσιν, καὶ θυμὸν ἐνιπλήσει μενεαίνων
<A.R. 4.234>	τίσασθαι τάδε πάντα, δαήσονται κεφαλῇσιν
<A.R. 4.235>	πάντα χόλον καὶ πᾶσαν ἑὴν ὑποδέγμενοι ἄτην.
<A.R. 4.236>	̔͂Ως ἔφατ' Αἰήτης: αὐτῷ δ' ἐνὶ ἤματι Κόλχοι
<A.R. 4.237>	νῆάς τ' εἰρύσσαντο, καὶ ἄρμενα νηυσὶ βάλοντο,
<A.R. 4.238>	αὐτῷ δ' ἤματι πόντον ἀνήιον: οὐδέ κε φαίης
<A.R. 4.239>	τόσσον νηίτην στόλον ἔμμεναι, ἀλλ' οἰωνῶν
<A.R. 4.240>	ἰλαδὸν ἄσπετον ἔθνος ἐπιβρομέειν πελάγεσσιν.
<A.R. 4.241>	Οἱ δ' ἀνέμου λαιψηρὰ θεᾶς βουλῇσιν ἀέντος
<A.R. 4.242>	̔́Ηρης, ὄφρ' ὤκιστα κακὸν Πελίαο δόμοισιν
<A.R. 4.243>	Αἰαίη Μήδεια Πελασγίδα γαῖαν ἵκηται,
<A.R. 4.244>	ἠοῖ ἐνὶ τριτάτῃ πρυμνήσια νηὸς ἔδησαν
<A.R. 4.245>	Παφλαγόνων ἀκτῇσι, πάροιθ' ̔́Αλυος ποταμοῖο.
<A.R. 4.246>	ἡ γάρ σφ' ἐξαποβάντας ἀρέσσασθαι θυέεσσιν
<A.R. 4.247>	ἠνώγει ̔Εκάτην. καὶ δὴ τὰ μέν, ὅσσα θυηλὴν
<A.R. 4.248>	κούρη πορσανέουσα τιτύσκετο, μήτε τις ἴστωρ
<A.R. 4.249>	εἴη, μήτ' ἐμὲ θυμὸς ἐποτρύνειεν ἀείδειν.
<A.R. 4.250>	ἅζομαι αὐδῆσαι: τό γε μὴν ἕδος ἐξέτι κείνου,
<A.R. 4.251>	ὅ ῥα θεᾷ ἥρωες ἐπὶ ῥηγμῖσιν ἔδειμαν,
<A.R. 4.252>	ἀνδράσιν ὀψιγόνοισι μένει καὶ τῆμος ἰδέσθαι.
<A.R. 4.253>	Αὐτίκα δ' Αἰσονίδης ἐμνήσατο, σὺν δὲ καὶ ὧλλοι
<A.R. 4.254>	ἥρωες, Φινῆος, ὃ δὴ πλόον ἄλλον ἔειπεν
<A.R. 4.255>	ἐξ Αἴης ἔσσεσθαι: ἀνώιστος δ' ἐτέτυκτο
<A.R. 4.256>	πᾶσιν ὁμῶς. ̓́Αργος δὲ λιλαιομένοις ἀγόρευσεν:
<A.R. 4.257>	"Νισσόμεθ' ̓Ορχομενὸν τὴν ἔχραεν ὔμμι περῆσαι
<A.R. 4.258>	νημερτὴς ὅδε μάντις, ὅτῳ ξυνέβητε πάροιθεν.
<A.R. 4.259>	ἔστιν γὰρ πλόος ἄλλος, ὃν ἀθανάτων ἱερῆες
<A.R. 4.260>	πέφραδον, οἳ Θήβης Τριτωνίδος ἐκγεγάασιν.
<A.R. 4.261>	οὔπω τείρεα πάντα, τά τ' οὐρανῷ εἱλίσσονται,
<A.R. 4.262>	οὐδέ τί πω Δαναῶν ἱερὸν γένος ἦεν ἀκοῦσαι
<A.R. 4.263>	πευθομένοις: οἶοι δ' ἔσαν ̓Αρκάδες ̓Απιδανῆες,
<A.R. 4.264>	̓Αρκάδες, οἳ καὶ πρόσθε σεληναίης ὑδέονται
<A.R. 4.265>	ζώειν, φηγὸν ἔδοντες ἐν οὔρεσιν. οὐδὲ Πελασγὶς
<A.R. 4.266>	χθὼν τότε κυδαλίμοισιν ἀνάσσετο Δευκαλίδῃσιν,
<A.R. 4.267>	ἦμος ὅτ' ̓Ηερίη πολυλήιος ἐκλήιστο,
<A.R. 4.268>	μήτηρ Αἴγυπτος προτερηγενέων αἰζηῶν,
<A.R. 4.269>	καὶ ποταμὸς Τρίτων ἠύρροος, ᾧ ὕπο πᾶσα
<A.R. 4.270>	ἄρδεται ̓Ηερίη: Διόθεν δέ μιν οὔποτε δεύει
<A.R. 4.271>	ὄμβρος: ἅλις προχοῇσι δ' ἀνασταχύουσιν ἄρουραι.
<A.R. 4.272>	ἔνθεν δή τινά φασι πέριξ διὰ πᾶσαν ὁδεῦσαι
<A.R. 4.273>	Εὐρώπην ̓Ασίην τε βίῃ καὶ κάρτεϊ λαῶν
<A.R. 4.274>	σφωιτέρων θάρσει τε πεποιθότα: μυρία δ' ἄστη
<A.R. 4.275>	νάσσατ' ἐποιχόμενος, τὰ μὲν ἤ ποθι ναιετάουσιν,
<A.R. 4.276>	ἠὲ καὶ οὔ: πουλὺς γὰρ ἄδην ἐπενήνοθεν αἰών.
<A.R. 4.277>	Αἶά γε μὴν ἔτι νῦν μένει ἔμπεδον υἱωνοί τε
<A.R. 4.278>	τῶνδ' ἀνδρῶν, οὓς ὅσγε καθίσσατο ναιέμεν Αἶαν,
<A.R. 4.279>	οἳ δή τοι γραπτῦς πατέρων ἕθεν εἰρύονται,
<A.R. 4.280>	κύρβιας, οἷς ἔνι πᾶσαι ὁδοὶ καὶ πείρατ' ἔασιν
<A.R. 4.281>	ὑγρῆς τε τραφερῆς τε πέριξ ἐπινισσομένοισιν.
<A.R. 4.282>	ἔστι δέ τις ποταμός, ὕπατον κέρας ̓Ωκεανοῖο,
<A.R. 4.283>	εὐρύς τε προβαθής τε καὶ ὁλκάδι νηὶ περῆσαι:
<A.R. 4.284>	̓́Ιστρον μιν καλέοντες ἑκὰς διετεκμήραντο:
<A.R. 4.285>	ὅς δή τοι τείως μὲν ἀπείρονα τέμνετ' ἄρουραν
<A.R. 4.286>	εἷς οἶος: πηγαὶ γὰρ ὑπὲρ πνοιῆς βορέαο
<A.R. 4.287>	̔Ριπαίοις ἐν ὄρεσσιν ἀπόπροθι μορμύρουσιν.
<A.R. 4.288>	ἀλλ' ὁπόταν Θρῃκῶν Σκυθέων τ' ἐπιβήσεται οὔρους,
<A.R. 4.289>	ἔνθα διχῆ τὸ μὲν ἔνθα μετ' ἠῴην ἅλα βάλλει
<A.R. 4.290>	τῇδ' ὕδωρ, τὸ δ' ὄπισθε βαθὺν διὰ κόλπον ἵησιν
<A.R. 4.291>	σχιζόμενος πόντου Τρινακρίου εἰσανέχοντα,
<A.R. 4.292>	γαίῃ ὃς ὑμετέρῃ παρακέκλιται, εἰ ἐτεὸν δὴ
<A.R. 4.293>	ὑμετέρης γαίης ̓Αχελώιος ἐξανίησιν."
<A.R. 4.294>	̔͂Ως ἄρ' ἔφη: τοῖσιν δὲ θεὰ τέρας ἐγγυάλιξεν
<A.R. 4.295>	αἴσιον, ᾧ καὶ πάντες ἐπευφήμησαν ἰδόντες
<A.R. 4.296>	στέλλεσθαι τήνδ' οἶμον. ἐπιπρὸ γὰρ ὁλκὸς ἐτύχθη
<A.R. 4.297>	οὐρανίης ἀκτῖνος, ὅπῃ καὶ ἀμεύσιμον ἦεν.
<A.R. 4.298>	γηθόσυνοι δὲ Λύκοιο κατ' αὐτόθι παῖδα λιπόντες
<A.R. 4.299>	λαίφεσι πεπταμένοισιν ὑπεὶρ ἅλα ναυτίλλοντο,
<A.R. 4.300>	οὔρεα Παφλαγόνων θηεύμενοι. οὐδὲ Κάραμβιν
<A.R. 4.301>	γνάμψαν, ἐπεὶ πνοιαί τε καὶ οὐρανίου πυρὸς αἴγλη
<A.R. 4.302>	μεῖνεν, ἕως ̓́Ιστροιο μέγαν ῥόον εἰσαφίκοντο.
<A.R. 4.303>	Κόλχοι δ' αὖτ' ἄλλοι μέν, ἐτώσια μαστεύοντες,
<A.R. 4.304>	Κυανέας Πόντοιο διὲκ πέτρας ἐπέρησαν:
<A.R. 4.305>	ἄλλοι δ' αὖ ποταμὸν μετεκίαθον, οἷσιν ἄνασσεν
<A.R. 4.306>	̓́Αψυρτος, Καλὸν δὲ διὰ στόμα πεῖρε λιασθείς.
<A.R. 4.307>	τῶ καὶ ὑπέφθη τούσγε βαλὼν ὕπερ αὐχένα γαίης
<A.R. 4.308>	κόλπον ἔσω πόντοιο πανέσχατον ̓Ιονίοιο.
<A.R. 4.309>	̓́Ιστρῳ γάρ τις νῆσος ἐέργεται οὔνομα Πεύκη,
<A.R. 4.310>	τριγλώχιν, εὖρος μὲν ἐς αἰγιαλοὺς ἀνέχουσα,
<A.R. 4.311>	στεινὸν δ' αὖτ' ἀγκῶνα ποτὶ ῥόον: ἀμφὶ δὲ δοιαὶ
<A.R. 4.312>	σχίζονται προχοαί. τὴν μὲν καλέουσι Νάρηκος:
<A.R. 4.313>	τὴν δ' ὑπὸ τῇ νεάτῃ, Καλὸν στόμα. τῇ δὲ διαπρὸ
<A.R. 4.314>	̓́Αψυρτος Κόλχοι τε θοώτερον ὡρμήθησαν:
<A.R. 4.315>	οἱ δ' ὑψοῦ νήσοιο κατ' ἀκροτάτης ἐνέοντο
<A.R. 4.316>	τηλόθεν. εἱαμενῇσι δ' ἐν ἄσπετα πώεα λεῖπον
<A.R. 4.317>	ποιμένες ἄγραυλοι νηῶν φόβῳ, οἷά τε θῆρας
<A.R. 4.318>	ὀσσόμενοι πόντου μεγακήτεος ἐξανιόντας.
<A.R. 4.319>	οὐ γάρ πω ἁλίας γε πάρος ποθὶ νῆας ἴδοντο,
<A.R. 4.320>	οὔτ' οὖν Θρήιξιν μιγάδες Σκύθαι, οὐδὲ Σίγυννοι,
<A.R. 4.321>	οὔτ' οὖν Γραυκένιοι, οὔθ' οἱ περὶ Λαύριον ἤδη
<A.R. 4.322>	Σίνδοι ἐρημαῖον πεδίον μέγα ναιετάοντες.
<A.R. 4.323>	αὐτὰρ ἐπεί τ' ̓́Αγγουρον ὄρος, καὶ ἄπωθεν ἐόντα
<A.R. 4.324>	̓Αγγούρου ὄρεος σκόπελον πάρα Καυλιακοῖο,
<A.R. 4.325>	ᾧ πέρι δὴ σχίζων ̓́Ιστρος ῥόον ἔνθα καὶ ἔνθα
<A.R. 4.326>	βάλλει ἁλός, πεδίον τε τὸ Λαύριον ἠμείψαντο,
<A.R. 4.327>	δή ῥα τότε Κρονίην Κόλχοι ἅλαδ' ἐκπρομολόντες
<A.R. 4.328>	πάντῃ, μή σφε λάθοιεν, ὑπετμήξαντο κελεύθους.
<A.R. 4.329>	οἱ δ' ὄπιθεν ποταμοῖο κατήλυθον, ἐκ δ' ἐπέρησαν
<A.R. 4.330>	δοιὰς ̓Αρτέμιδος Βρυγηίδας ἀγχόθι νήσους.
<A.R. 4.331>	τῶν δ' ἤτοι ἑτέρῃ μὲν ἐν ἱερὸν ἔσκεν ἔδεθλον:
<A.R. 4.332>	ἐν??δ' ἑτέρῃ, πληθὺν πεφυλαγμένοι ̓Αψύρτοιο,
<A.R. 4.333>	βαῖνον: ἐπεὶ κείνας πολέων λίπον ἔνδοθι νήσους
<A.R. 4.334>	αὔτως, ἁζόμενοι κούρην Διός: αἱ δὲ δὴ ἄλλαι
<A.R. 4.335>	στεινόμεναι Κόλχοισι πόρους εἴρυντο θαλάσσης.
<A.R. 4.336>	ὧς δὲ καὶ εἰς ἀκτὰς πληθὺν λίπεν ἀγχόθι νήσων
<A.R. 4.337>	μέσφα Σαλαγγῶνος ποταμοῦ καὶ Νέστιδος αἴης.
<A.R. 4.338>	̓́Ενθα κε λευγαλέῃ Μινύαι τότε δηιοτῆτι
<A.R. 4.339>	παυρότεροι πλεόνεσσιν ὑπείκαθον: ἀλλὰ πάροιθεν
<A.R. 4.340>	συνθεσίην, μέγα νεῖκος ἀλευάμενοι, ἐτάμοντο,
<A.R. 4.341>	κῶας μὲν χρύσειον, ἐπεί σφισιν αὐτὸς ὑπέστη
<A.R. 4.342>	Αἰήτης, εἰ κεῖνοι ἀναπλήσειαν ἀέθλους,
<A.R. 4.343>	ἔμπεδον εὐδικίῃ σφέας ἑξέμεν, εἴτε δόλοισιν,
<A.R. 4.344>	εἴτε καὶ ἀμφαδίην αὔτως ἀέκοντος ἀπηύρων:
<A.R. 4.345>	αὐτὰρ Μήδειάν γε--τὸ γὰρ πέλεν ἀμφήριστον--
<A.R. 4.346>	παρθέσθαι κούρῃ Λητωίδι νόσφιν ὁμίλου,
<A.R. 4.347>	εἰσόκε τις δικάσῃσι θεμιστούχων βασιλήων,
<A.R. 4.348>	εἴτε μιν εἰς πατρὸς χρειὼ δόμον αὖτις ἱκάνειν,
<A.R. 4.349>	εἴτε μεθ' ̔Ελλάδα γαῖαν ἀριστήεσσιν ἕπεσθαι.
<A.R. 4.350>	̓́Ενθα δ' ἐπεὶ τὰ ἕκαστα νόῳ πεμπάσσατο κούρη,
<A.R. 4.351>	δή ῥά μιν ὀξεῖαι κραδίην ἐλέλιξαν ἀνῖαι
<A.R. 4.352>	νωλεμές: αἶψα δὲ νόσφιν ̓Ιήσονα μοῦνον ἑταίρων
<A.R. 4.353>	ἐκπροκαλεσσαμένη ἄγεν ἄλλυδις, ὄφρ' ἐλίασθεν
<A.R. 4.354>	πολλὸν ἑκάς, στονόεντα δ' ἐνωπαδὶς ἔκφατο μῦθον:
<A.R. 4.355>	"Αἰσονίδη, τίνα τήνδε συναρτύνασθε μενοινὴν
<A.R. 4.356>	ἀμφ' ἐμοί; ἦέ σε πάγχυ λαθιφροσύναις ἐνέηκαν
<A.R. 4.357>	ἀγλαΐαι, τῶν δ' οὔτι μετατρέπῃ, ὅσς' ἀγόρευες
<A.R. 4.358>	χρειοῖ ἐνισχόμενος; ποῦ τοι Διὸς ̔Ικεσίοιο
<A.R. 4.359>	ὅρκια, ποῦ δὲ μελιχραὶ ὑποσχεσίαι βεβάασιν;
<A.R. 4.360>	ᾗς ἐγὼ οὐ κατὰ κόσμον ἀναιδήτῳ ἰότητι
<A.R. 4.361>	πάτρην τε κλέα τε μεγάρων αὐτούς τε τοκῆας
<A.R. 4.362>	νοσφισάμην, τά μοι ἦεν ὑπέρτατα: τηλόθι δ' οἴη
<A.R. 4.363>	λυγρῇσιν κατὰ πόντον ἅμ' ἀλκυόνεσσι φορεῦμαι
<A.R. 4.364>	σῶν ἕνεκεν καμάτων, ἵνα μοι σόος ἀμφί τε βουσὶν
<A.R. 4.365>	ἀμφί τε γηγενέεσσιν ἀναπλήσειας ἀέθλους.
<A.R. 4.366>	ὕστατον αὖ καὶ κῶας, ἐπεί τ' ἐπαϊστὸν ἐτύχθη,
<A.R. 4.367>	εἷλες ἐμῇ ματίῃ: κατὰ δ' οὐλοὸν αἶσχος ἔχευα
<A.R. 4.368>	θηλυτέραις. τῶ φημὶ τεὴ κούρη τε δάμαρ τε
<A.R. 4.369>	αὐτοκασιγνήτη τε μεθ' ̔Ελλάδα γαῖαν ἕπεσθαι.
<A.R. 4.370>	πάντῃ νυν πρόφρων ὑπερίστασο, μηδέ με μούνην
<A.R. 4.371>	σεῖο λίπῃς ἀπάνευθεν, ἐποιχόμενος βασιλῆας.
<A.R. 4.372>	ἀλλ' αὔτως εἴρυσο: δίκη δέ τοι ἔμπεδος ἔστω
<A.R. 4.373>	καὶ θέμις, ἣν ἄμφω συναρέσσαμεν: ἢ σύγ' ἔπειτα
<A.R. 4.374>	φασγάνῳ αὐτίκα τόνδε μέσον διὰ λαιμὸν ἀμῆσαι,
<A.R. 4.375>	ὄφρ' ἐπίηρα φέρωμαι ἐοικότα μαργοσύνῃσιν.
<A.R. 4.376>	σχετλίη, εἴ κεν δή με κασιγνήτοιο δικάσσῃ
<A.R. 4.377>	ἔμμεναι οὗτος ἄναξ, τῷ ἐπίσχετε τάσδ' ἀλεγεινὰς
<A.R. 4.378>	ἄμφω συνθεσίας. πῶς ἵξομαι ὄμματα πατρός;
<A.R. 4.379>	ἦ μάλ' ἐυκλειής; τίνα δ' οὐ τίσιν, ἠὲ βαρεῖαν
<A.R. 4.380>	ἄτην οὐ σμυγερῶς δεινῶν ὕπερ, οἷα ἔοργα,
<A.R. 4.381>	ὀτλήσω; σὺ δέ κεν θυμηδέα νόστον ἕλοιο;
<A.R. 4.382>	μὴ τόγε παμβασίλεια Διὸς τελέσειεν ἄκοιτις,
<A.R. 4.383>	ᾗ ἐπικυδιάεις. μνήσαιο δέ καί ποτ' ἐμεῖο,
<A.R. 4.384>	στρευγόμενος καμάτοισι: δέρος δέ τοι ἶσον ὀνείροις
<A.R. 4.385>	οἴχοιτ' εἰς ἔρεβος μεταμώνιον. ἐκ δέ σε πάτρης
<A.R. 4.386>	αὐτίκ' ἐμαί ς' ἐλάσειαν ̓Ερινύες: οἷα καὶ αὐτὴ
<A.R. 4.387>	σῇ πάθον ἀτροπίῃ. τὰ μὲν οὐ θέμις ἀκράαντα
<A.R. 4.388>	ἐν γαίῃ πεσέειν. μάλα γὰρ μέγαν ἤλιτες ὅρκον,
<A.R. 4.389>	νηλεές: ἀλλ' οὔ θήν μοι ἐπιλλίζοντες ὀπίσσω
<A.R. 4.390>	δὴν ἔσσεσθ' εὔκηλοι ἕκητί γε συνθεσιάων."
<A.R. 4.391>	̔͂Ως φάτ' ἀναζείουσα βαρὺν χόλον: ἵετο δ' ἥγε
<A.R. 4.392>	νῆα καταφλέξαι, διά τ' ἔμπεδα πάντα κεάσσαι,
<A.R. 4.393>	ἐν δὲ πεσεῖν αὐτὴ μαλερῷ πυρί. τοῖα δ' ̓Ιήσων
<A.R. 4.394>	μειλιχίοις ἐπέεσσιν ὑποδδείσας προσέειπεν:
<A.R. 4.395>	"̓́Ισχεο, δαιμονίη: τὰ μὲν ἁνδάνει οὐδ' ἐμοὶ αὐτῷ.
<A.R. 4.396>	ἀλλά τιν' ἀμβολίην διζήμεθα δηιοτῆτος,
<A.R. 4.397>	ὅσσον δυσμενέων ἀνδρῶν νέφος ἀμφιδέδηεν
<A.R. 4.398>	εἵνεκα σεῦ. πάντες γάρ, ὅσοι χθόνα τήνδε νέμονται,
<A.R. 4.399>	̓Αψύρτῳ μεμάαασιν ἀμυνέμεν, ὄφρα σε πατρί,
<A.R. 4.400>	οἷά τε ληισθεῖσαν, ὑπότροπον οἴκαδ' ἄγοιντο.
<A.R. 4.401>	αὐτοὶ δὲ στυγερῷ κεν ὀλοίμεθα πάντες ὀλέθρῳ,
<A.R. 4.402>	μίξαντες δαῒ χεῖρας: ὅ τοι καὶ ῥίγιον ἄλγος
<A.R. 4.403>	ἔσσεται, εἴ σε θανόντες ἕλωρ κείνοισι λίποιμεν.
<A.R. 4.404>	ἥδε δὲ συνθεσίη κρανέει δόλον, ᾧ μιν ἐς ἄτην
<A.R. 4.405>	βήσομεν. οὐδ' ἂν ὁμῶς περιναιέται ἀντιόωσιν
<A.R. 4.406>	Κόλχοις ἦρα φέροντες ὑπὲρ σέο νόσφιν ἄνακτος,
<A.R. 4.407>	ὅς τοι ἀοσσητήρ τε κασίγνητός τε τέτυκται:
<A.R. 4.408>	οὐδ' ἂν ἐγὼ Κόλχοισιν ὑπείξω μὴ πολεμίζειν
<A.R. 4.409>	ἀντιβίην, ὅτε μή με διὲξ εἰῶσι νέεσθαι."
<A.R. 4.410>	̓́Ισκεν ὑποσσαίνων: ἡ δ' οὐλοὸν ἔκφατο μῦθον:
<A.R. 4.411>	"Φράζεο νῦν. χρειὼ γὰρ ἀεικελίοισιν ἐπ' ἔργοις
<A.R. 4.412>	καὶ τόδε μητίσασθαι, ἐπεὶ τὸ πρῶτον ἀάσθην
<A.R. 4.413>	ἀμπλακίῃ, θεόθεν δὲ κακὰς ἤνυσσα μενοινάς.
<A.R. 4.414>	τύνη μὲν κατὰ μῶλον ἀλέξεο δούρατα Κόλχων:
<A.R. 4.415>	αὐτὰρ ἐγὼ κεῖνόν γε τεὰς ἐς χεῖρας ἱκέσθαι
<A.R. 4.416>	μειλίξω: σὺ δέ μιν φαιδροῖς ἀγαπάζεο δώροις.
<A.R. 4.417>	εἴ κέν πως κήρυκας ἀπερχομένους πεπίθοιμι
<A.R. 4.418>	οἰόθεν οἶον ἐμοῖσι συναρθμῆσαι ἐπέεσσιν,
<A.R. 4.419>	ἔνθ' εἴ τοι τόδε ἔργον ἐφανδάνει, οὔτι μεγαίρω,
<A.R. 4.420>	κτεῖνέ τε, καὶ Κόλχοισιν ἀείρεο δηιοτῆτα."
<A.R. 4.421>	̔͂Ως τώγε ξυμβάντε μέγαν δόλον ἠρτύνοντο
<A.R. 4.422>	̓Αψύρτῳ, καὶ πολλὰ πόρον ξεινήια δῶρα,
<A.R. 4.423>	οἷς μέτα καὶ πέπλον δόσαν ἱερὸν ̔Υψιπυλείης
<A.R. 4.424>	πορφύρεον. τὸν μέν ῥα Διωνύσῳ κάμον αὐταὶ
<A.R. 4.425>	Δίῃ ἐν ἀμφιάλῳ Χάριτες θεαί: αὐτὰρ ὁ παιδὶ
<A.R. 4.426>	δῶκε Θόαντι μεταῦτις: ὁ δ' αὖ λίπεν ̔Υψιπυλείῃ:
<A.R. 4.427>	ἡ δ' ἔπορ' Αἰσονίδῃ πολέσιν μετὰ καὶ τὸ φέρεσθαι
<A.R. 4.428>	γλήνεσιν εὐεργὲς ξεινήιον. οὔ μιν ἀφάσσων,
<A.R. 4.429>	οὔτε κεν εἰσορόων γλυκὺν ἵμερον ἐμπλήσειας.
<A.R. 4.430>	τοῦ δὲ καὶ ἀμβροσίη ὀδμὴ πέλεν ἐξέτι κείνου,
<A.R. 4.431>	ἐξ οὗ ἄναξ αὐτὸς Νυσήιος ἐγκατελεκτο
<A.R. 4.432>	ἀκροχάλιξ οἴνῳ καὶ νέκταρι, καλὰ μεμαρπὼς
<A.R. 4.433>	στήθεα παρθενικῆς Μινωίδος, ἥν ποτε Θησεὺς
<A.R. 4.434>	Κνωσσόθεν ἑσπομένην Δίῃ ἔνι κάλλιπε νήσῳ.
<A.R. 4.435>	ἡ δ' ὅτε κηρύκεσσιν ἐπεξυνώσατο μύθους,
<A.R. 4.436>	θελγέμεν, εὖτ' ἂν πρῶτα θεᾶς περὶ νηὸν ἵκηται
<A.R. 4.437>	συνθεσίῃ, νυκτός τε μέλαν κνέφας ἀμφιβάλῃσιν,
<A.R. 4.438>	ἐλθέμεν, ὄφρα δόλον συμφράσσεται, ὥς κεν ἑλοῦσα
<A.R. 4.439>	χρύσειον μέγα κῶας ὑπότροπος αὖτις ὀπίσσω
<A.R. 4.440>	βαίη ἐς Αἰήταο δόμους: πέρι γάρ μιν ἀνάγκῃ
<A.R. 4.441>	υἱῆες Φρίξοιο δόσαν ξείνοισιν ἄγεσθαι:
<A.R. 4.442>	τοῖα παραιφαμένη θελκτήρια φάρμακ' ἔπασσεν
<A.R. 4.443>	αἰθέρι καὶ πνοιῇσι, τά κεν καὶ ἄπωθεν ἐόντα
<A.R. 4.444>	ἄγριον ἠλιβάτοιο κατ' οὔρεος ἤγαγε θῆρα.
<A.R. 4.445>	Σχέτλι' ̓́Ερως, μέγα πῆμα, μέγα στύγος ἀνθρώποισιν,
<A.R. 4.446>	ἐκ σέθεν οὐλόμεναί τ' ἔριδες στοναχαί τε γόοι τε,
<A.R. 4.447>	ἄλγεά τ' ἄλλ' ἐπὶ τοῖσιν ἀπείρονα τετρήχασιν.
<A.R. 4.448>	δυσμενέων ἐπὶ παισὶ κορύσσεο, δαῖμον, ἀερθείς,
<A.R. 4.449>	οἷος Μηδείῃ στυγερὴν φρεσὶν ἔμβαλες ἄτην.
<A.R. 4.450>	πῶς γὰρ δὴ μετιόντα κακῷ ἐδάμασσεν ὀλέθρῳ
<A.R. 4.451>	̓́Αψυρτον; τὸ γὰρ ἧμιν ἐπισχερὼ ἦεν ἀοιδῆς.
<A.R. 4.452>	̓͂Ημος ὅτ' ̓Αρτέμιδος νήσῳ ἔνι τήνγ' ἐλίποντο
<A.R. 4.453>	συνθεσίῃ. τοὶ μέν ῥα διάνδιχα νηυσὶν ἔκελσαν
<A.R. 4.454>	σφωιτέραις κρινθέντες: ὁ δ' ἐς λόχον ᾖεν ̓Ιήσων
<A.R. 4.455>	δέγμενος ̓́Αψυρτόν τε καὶ οὓς ἐξαῦτις ἑταίρους.
<A.R. 4.456>	αὐτὰρ ὅγ' αἰνοτάτῃσιν ὑποσχεσίῃσι δολωθεὶς
<A.R. 4.457>	καρπαλίμως ᾗ νηὶ διὲξ ἁλὸς οἶδμα περήσας,
<A.R. 4.458>	νύχθ' ὕπο λυγαίην ἱερῆς ἐπεβήσατο νήσου:
<A.R. 4.459>	οἰόθι δ' ἀντικρὺ μετιὼν πειρήσατο μύθοις
<A.R. 4.460>	εἷο κασιγνήτης, ἀταλὸς πάις οἷα χαράδρης
<A.R. 4.461>	χειμερίης, ἣν οὐδὲ δι' αἰζηοὶ περόωσιν.
<A.R. 4.462>	εἴ κε δόλον ξείνοισιν ἐπ' ἀνδράσι τεχνήσαιτο.
<A.R. 4.463>	καὶ τὼ μὲν τὰ ἕκαστα συνῄνεον ἀλλήλοισιν:
<A.R. 4.464>	αὐτίκα δ' Αἰσονίδης πυκινοῦ ἐξᾶλτο λόχοιο,
<A.R. 4.465>	γυμνὸν ἀνασχόμενος παλάμῃ ξίφος: αἶψα δὲ κούρη
<A.R. 4.466>	ἔμπαλιν ὄμματ' ἔνεικε, καλυψαμένη ὀθόνῃσιν,
<A.R. 4.467>	μὴ φόνον ἀθρήσειε κασιγνήτοιο τυπέντος.
<A.R. 4.468>	τὸν δ' ὅγε, βουτύπος ὥστε μέγαν κερεαλκέα ταῦρον,
<A.R. 4.469>	πλῆξεν ὀπιπεύσας νηοῦ σχεδόν, ὅν ποτ' ἔδειμαν
<A.R. 4.470>	̓Αρτέμιδι Βρυγοὶ περιναιέται ἀντιπέρηθεν.
<A.R. 4.471>	τοῦ ὅγ' ἐνὶ προδόμῳ γνὺξ ἤριπε: λοίσθια δ' ἥρως
<A.R. 4.472>	θυμὸν ἀναπνείων χερσὶν μέλαν ἀμφοτέρῃσιν
<A.R. 4.473>	αἷμα κατ' ὠτειλὴν ὑποΐσχετο: τῆς δὲ καλύπτρην
<A.R. 4.474>	ἀργυφέην καὶ πέπλον ἀλευομένης ἐρύθηνεν.
<A.R. 4.475>	ὀξὺ δὲ πανδαμάτωρ λοξῷ ἴδεν οἷον ἔρεξαν
<A.R. 4.476>	ὄμματι νηλειὴς ὀλοφώιον ἔργον ̓Ερινύς.
<A.R. 4.477>	ἥρως δ' Αἰσονίδης ἐξάργματα τάμνε θανόντος,
<A.R. 4.478>	τρὶς δ' ἀπέλειξε φόνου, τρὶς δ' ἐξ ἄγος ἔπτυς' ὀδόντων,
<A.R. 4.479>	ἣ θέμις αὐθέντῃσι δολοκτασίας ἱλάεσθαι.
<A.R. 4.480>	ὑγρὸν δ' ἐν γαίῃ κρύψεν νέκυν, ἔνθ' ἔτι νῦν περ
<A.R. 4.481>	κείαται ὀστέα κεῖνα μετ' ἀνδράσιν ̓Αψυρτεῦσιν.
<A.R. 4.482>	Οἱ δ' ἄμυδις πυρσοῖο σέλας προπάροιθεν ἰδόντες,
<A.R. 4.483>	τό σφιν παρθενικὴ τέκμαρ μετιοῦσιν ἄειρεν,
<A.R. 4.484>	Κολχίδος ἀγχόθι νηὸς ἑὴν παρὰ νῆ' ἐβάλοντο
<A.R. 4.485>	ἥρωες: Κόλχον δ' ὄλεκον στόλον, ἠύτε κίρκοι
<A.R. 4.486>	φῦλα πελειάων, ἠὲ μέγα πῶυ λέοντες
<A.R. 4.487>	ἀγρότεροι κλονέουσιν ἐνὶ σταθμοῖσι θορόντες.
<A.R. 4.488>	οὐδ' ἄρα τις κείνων θάνατον φύγε, πάντα δ' ὅμιλον
<A.R. 4.489>	πῦρ ἅ τε δηιόωντες ἐπέδραμον: ὀψὲ δ' ̓Ιήσων
<A.R. 4.490>	ἤντησεν, μεμαὼς ἐπαμυνέμεν οὐ μάλ' ἀρωγῆς
<A.R. 4.491>	δευομένοις: ἤδη δὲ καὶ ἀμφ' αὐτοῖο μέλοντο.
<A.R. 4.492>	ἔνθα δὲ ναυτιλίης πυκινὴν περὶ μητιάασκον
<A.R. 4.493>	ἑζόμενοι βουλήν: ἐπὶ δέ σφισιν ἤλυθε κούρη
<A.R. 4.494>	φραζομένοις: Πηλεὺς δὲ παροίτατος ἔκφατο μῦθον:
<A.R. 4.495>	"̓́Ηδη νῦν κέλομαι νύκτωρ ἔτι νῆ' ἐπιβάντας
<A.R. 4.496>	εἰρεσίῃ περάαν πλόον ἀντίον, ᾧ ἐπέχουσιν
<A.R. 4.497>	δήιοι: ἠῶθεν γὰρ ἐπαθρήσαντας ἕκαστα
<A.R. 4.498>	ἔλπομαι οὐχ ἕνα μῦθον, ὅτις προτέρωσε δίεσθαι
<A.R. 4.499>	ἡμέας ὀτρυνέει, τοὺς πεισέμεν: οἷα δ' ἄνακτος
<A.R. 4.500>	εὔνιδες, ἀργαλέῃσι διχοστασίῃς κεδόωνται.
<A.R. 4.501>	ῥηιδίη δέ κεν ἄμμι, κεδασθέντων δίχα λαῶν,
<A.R. 4.502>	ἤ τ' εἴη μετέπειτα κατερχομένοισι κέλευθος."
<A.R. 4.503>	̔͂Ως ἔφατ': ᾔνησαν δὲ νέοι ἔπος Λἰακίδαο.
<A.R. 4.504>	ῥίμφα δὲ νῆ' ἐπιβάντες ἐπερρώοντ' ἐλάτῃσιν
<A.R. 4.505>	νωλεμές, ὄφρ' ἱερὴν ̓Ηλεκτρίδα νῆσον ἵκοντο,
<A.R. 4.506>	ἀλλάων ὑπάτην, ποταμοῦ σχεδὸν ̓Ηριδανοῖο.
<A.R. 4.507>	Κόλχοι δ' ὁππότ' ὄλεθρον ἐπεφράσθησαν ἄνακτος,
<A.R. 4.508>	ἤτοι μὲν δίζεσθαι ἐπέχραον ἔνδοθι πάσης
<A.R. 4.509>	̓Αργὼ καὶ Μινύας Κρονίης ἁλός. ἀλλ' ἀπέρυκεν
<A.R. 4.510>	̔́Ηρη σμερδαλέῃσι κατ' αἰθέρος ἀστεροπῇσιν.
<A.R. 4.511>	ὕστατον αὐτοὶ δ' αὖτε Κυταιίδος ἤθεα γαίης
<A.R. 4.512>	στύξαν, ἀτυζόμενοι χόλον ἄγριον Αἰήταο,
<A.R. 4.513>	ἔμπεδα δ' ἄλλυδις ἄλλοι ἐφορμηθέντες ἔνασθεν.
<A.R. 4.514>	οἱ μὲν ἐπ' αὐτάων νήσων ἔβαν, ᾗσιν ἐπέσχον
<A.R. 4.515>	ἥρωες, ναίουσι δ' ἐπώνυμοι ̓Αψύρτοιο:
<A.R. 4.516>	οἱ δ' ἄρ' ἐπ' ̓Ιλλυρικοῖο μελαμβαθέος ποταμοῖο,
<A.R. 4.517>	τύμβος ἵν' ̔Αρμονίης Κάδμοιό τε, πύργον ἔδειμαν,
<A.R. 4.518>	ἀνδράσιν ̓Εγχελέεσσιν ἐφέστιοι: οἱ δ' ἐν ὄρεσσιν
<A.R. 4.519>	ἐνναίουσιν, ἅπερ τε Κεραύνια κικλήσκονται,
<A.R. 4.520>	ἐκ τόθεν, ἐξότε τούσγε Διὸς Κρονίδαο κεραυνοὶ
<A.R. 4.521>	νῆσον ἐς ἀντιπέραιαν ἀπέτραπον ὁρμηθῆναι.
<A.R. 4.522>	̔́Ηρωες δ', ὅτε δή σφιν ἐείσατο νόστος ἀπήμων,
<A.R. 4.523>	δή ῥα τότε προμολόντες ἐπὶ χθονὶ πείσματ' ἔδησαν
<A.R. 4.524>	̔Υλλήων. νῆσοι γὰρ ἐπιπρούχοντο θαμειαὶ
<A.R. 4.525>	ἀργαλέην πλώουσιν ὁδὸν μεσσηγὺς ἔχουσαι
<A.R. 4.526>	οὐδέ σφιν, ὡς καὶ πρίν, ἀνάρσια μητιάασκον
<A.R. 4.527>	̔Υλλῆες: πρὸς δ' αὐτοὶ ἐμηχανόωντο κέλευθον,
<A.R. 4.528>	μισθὸν ἀειρόμενοι τρίποδα μέγαν ̓Απόλλωνος.
<A.R. 4.529>	δοιοὺς γὰρ τρίποδας τηλοῦ πόρε Φοῖβος ἄγεσθαι
<A.R. 4.530>	Αἰσονίδῃ περόωντι κατὰ χρέος, ὁππότε Πυθὼ
<A.R. 4.531>	ἱρὴν πευσόμενος μετεκίαθε τῆσδ' ὑπὲρ αὐτῆς
<A.R. 4.532>	ναυτιλίης: πέπρωτο δ', ὅπῃ χθονὸς ἱδρυνθεῖεν,
<A.R. 4.533>	μήποτε τὴν δῄοισιν ἀναστήσεσθαι ἰοῦσιν.
<A.R. 4.534>	τούνεκεν εἰσέτι νῦν κείνῃ ὅδε κεύθεται αἴῃ
<A.R. 4.535>	ἀμφὶ πόλιν ἀγανὴν ̔Υλληίδα, πολλὸν ἔνερθεν
<A.R. 4.536>	οὔδεος, ὥς κεν ἄφαντος ἀεὶ μερόπεσσι πέλοιτο.
<A.R. 4.537>	οὐ μὲν ἔτι ζώοντα καταυτόθι τέτμον ἄνακτα
<A.R. 4.538>	̔́Υλλον, ὃν εὐειδὴς Μελίτη τέκεν ̔Ηρακλῆι
<A.R. 4.539>	δήμῳ Φαιήκων. ὁ γὰρ οἰκία Ναυσιθόοιο
<A.R. 4.540>	Μάκριν τ' εἰσαφίκανε, Διωνύσοιο τιθήνην,
<A.R. 4.541>	νιψόμενος παίδων ὀλοὸν φόνον: ἔνθ' ὅγε κούρην
<A.R. 4.542>	Αἰγαίου ἐδάμασσεν ἐρασσάμενος ποταμοῖο,
<A.R. 4.543>	νηιάδα Μελίτην: ἡ δὲ σθεναρὸν τέκεν ̔́Υλλον.
<A.R. 4.546>	οὐδ' ἄρ' ὅγ' ἡβήσας αὐτῇ ἐνὶ ἔλδετο νήσῳ
<A.R. 4.547>	ναίειν, κοιρανέοντος ὑπ' ὀφρύσι Ναυσιθόοιο:
<A.R. 4.548>	βῆ δ' ἅλαδε Κρονίην, αὐτόχθονα λαὸν ἀγείρας
<A.R. 4.549>	Φαιήκων: σὺν γάρ οἱ ἄναξ πόρσυνε κέλευθον
<A.R. 4.550>	ἥρως Ναυσίθοος: τόθι δ' εἵσατο, καί μιν ἔπεφνον
<A.R. 4.551>	Μέντορες, ἀγραύλοισιν ἀλεξόμενον περὶ βουσίν.
<A.R. 4.552>	̓Αλλά, θεαί, πῶς τῆσδε παρὲξ ἁλός, ἀμφί τε γαῖαν
<A.R. 4.553>	Αὐσονίην νήσους τε Λιγυστίδας, αἳ καλέονται
<A.R. 4.554>	Στοιχάδες, ̓Αργῴης περιώσια σήματα νηὸς
<A.R. 4.555>	νημερτὲς πέφαται; τίς ἀπόπροθι τόσσον ἀνάγκη
<A.R. 4.556>	καὶ χρειώ σφ' ἐκόμισσε; τίνες σφέας ἤγαγον αὖραι;
<A.R. 4.557>	Αὐτόν που μεγαλωστὶ δεδουπότος ̓Αψύρτοιο
<A.R. 4.558>	Ζῆνα, θεῶν βασιλῆα, χόλος λάβεν, οἷον ἔρεξαν.
<A.R. 4.559>	Αἰαίης δ' ὀλοὸν τεκμήρατο δήνεσι Κίρκης
<A.R. 4.560>	αἷμ' ἀπονιψαμένους, πρό τε μυρία πημανθέντας,
<A.R. 4.561>	νοστήσειν. τὸ μὲν οὔτις ἀριστήων ἐνόησεν:
<A.R. 4.562>	ἀλλ' ἔθεον γαίης ̔Υλληίδος ἐξανιόντες
<A.R. 4.563>	τηλόθι: τὰς δ' ἀπέλειπον, ὅσαι Κόλχοισι πάροιθεν
<A.R. 4.564>	ἑξείης πλήθοντο Λιβυρνίδες εἰν ἁλὶ νῆσοι,
<A.R. 4.565>	̓́Ισσα τε Δυσκέλαδός τε καὶ ἱμερτὴ Πιτύεια.
<A.R. 4.566>	αὐτὰρ ἔπειτ' ἐπὶ τῇσι παραὶ Κέρκυραν ἵκοντο,
<A.R. 4.567>	ἔνθα Ποσειδάων ̓Ασωπίδα νάσσατο κούρην,
<A.R. 4.568>	ἠύκομον Κέρκυραν, ἑκὰς Φλιουντίδος αἴης,
<A.R. 4.569>	ἁρπάξας ὑπ' ἔρωτι: μελαινομένην δέ μιν ἄνδρες
<A.R. 4.570>	ναυτίλοι ἐκ πόντοιο κελαινῇ πάντοθεν ὕλῃ
<A.R. 4.571>	δερκόμενοι Κέρκυραν ἐπικλείουσι Μέλαιναν.
<A.R. 4.572>	τῇ δ' ἐπὶ καὶ Μελίτην, λιαρῷ περιγηθέες οὔρῳ,
<A.R. 4.573>	αἰπεινήν τε Κερωσσόν, ὕπερθε δὲ πολλὸν ἐοῦσαν
<A.R. 4.574>	Νυμφαίην παράμειβον, ἵνα κρείουσα Καλυψὼ
<A.R. 4.575>	̓Ατλαντὶς ναίεσκε: τὰ δ' ἠεροειδέα λεύσσειν
<A.R. 4.576>	οὔρεα δοιάζοντο Κεραύνια. καὶ τότε βουλὰς
<A.R. 4.577>	ἀμφ' αὐτοῖς Ζηνός τε μέγαν χόλον ἐφράσαθ' ̔́Ηρη.
<A.R. 4.578>	μηδομένη δ' ἄνυσιν τοῖο πλόου, ὦρσεν ἀέλλας
<A.R. 4.579>	ἀντικρύ, ταῖς αὖτις ἀναρπάγδην φορέοντο
<A.R. 4.580>	νήσου ἔπι κραναῆς ̓Ηλεκτρίδος. αὐτίκα δ' ἄφνω
<A.R. 4.581>	ἴαχεν ἀνδρομέῃ ἐνοπῇ μεσσηγὺ θεόντων
<A.R. 4.582>	αὐδῆεν γλαφυρῆς νηὸς δόρυ, τό ῥ' ἀνὰ μέσσην
<A.R. 4.583>	στεῖραν ̓Αθηναίη Δωδωνίδος ἥρμοσε φηγοῦ.
<A.R. 4.584>	τοὺς δ' ὀλοὸν μεσσηγὺ δέος λάβεν εἰσαΐοντας
<A.R. 4.585>	φθογγήν τε Ζηνός τε βαρὺν χόλον. οὐ γὰρ ἀλύξειν
<A.R. 4.586>	ἔννεπεν οὔτε πόρους δολιχῆς ἁλός, οὔτε θυέλλας
<A.R. 4.587>	ἀργαλέας, ὅτε μὴ Κίρκη φόνον ̓Αψύρτοιο
<A.R. 4.588>	νηλέα νίψειεν: Πολυδεύκεα δ' εὐχετάασθαι
<A.R. 4.589>	Κάστορά τ' ἀθανάτοισι θεοῖς ἤνωγε κελεύθους
<A.R. 4.590>	Αὐσονίης ἔμπροσθε πορεῖν ἁλός, ᾗ ἔνι Κίρκην
<A.R. 4.591>	δήουσιν, Πέρσης τε καὶ ̓Ηελίοιο θύγατρα.
<A.R. 4.592>	̔͂Ως ̓Αργὼ ἰάχησεν ὑπὸ κνέφας: οἱ δ' ἀνόρουσαν
<A.R. 4.593>	Τυνδαρίδαι, καὶ χεῖρας ἀνέσχεθον ἀθανάτοισιν
<A.R. 4.594>	εὐχόμενοι τὰ ἕκαστα: κατηφείη δ' ἔχεν ἄλλους
<A.R. 4.595>	ἥρωας Μινύας. ἡ δ' ἔσσυτο πολλὸν ἐπιπρὸ
<A.R. 4.596>	λαίφεσιν, ἐς δ' ἔβαλον μύχατον ῥόον ̓Ηριδανοῖο:
<A.R. 4.597>	ἔνθα ποτ' αἰθαλόεντι τυπεὶς πρὸς στέρνα κεραυνῷ
<A.R. 4.598>	ἡμιδαὴς Φαέθων πέσεν ἅρματος ̓Ηελίοιο
<A.R. 4.599>	λίμνης ἐς προχοὰς πολυβενθέος: ἡ δ' ἔτι νῦν περ
<A.R. 4.600>	τραύματος αἰθομένοιο βαρὺν ἀνακηκίει ἀτμόν.
<A.R. 4.601>	οὐδέ τις ὕδωρ κεῖνο διὰ πτερὰ κοῦφα τανύσσας
<A.R. 4.602>	οἰωνὸς δύναται βαλέειν ὕπερ: ἀλλὰ μεσηγὺς
<A.R. 4.603>	φλογμῷ ἐπιθρώσκει πεποτημένος. ἀμφὶ δὲ κοῦραι
<A.R. 4.604>	̔Ηλιάδες ταναῇσιν ἐελμέναι αἰγείροισιν,
<A.R. 4.605>	μύρονται κινυρὸν μέλεαι γόον: ἐκ δὲ φαεινὰς
<A.R. 4.606>	ἠλέκτρου λιβάδας βλεφάρων προχέουσιν ἔραζε,
<A.R. 4.607>	αἱ μέν τ' ἠελίῳ ψαμάθοις ἔπι τερσαίνονται:
<A.R. 4.608>	εὖτ' ἂν δὲ κλύζῃσι κελαινῆς ὕδατα λίμνης
<A.R. 4.609>	ἠιόνας πνοιῇ πολυηχέος ἐξ ἀνέμοιο,
<A.R. 4.610>	δὴ τότ' ἐς ̓Ηριδανὸν προκυλίνδεται ἀθρόα πάντα
<A.R. 4.611>	κυμαίνοντι ῥόῳ. Κελτοὶ δ' ἐπὶ βάξιν ἔθεντο,
<A.R. 4.612>	ὡς ἄρ' ̓Απόλλωνος τάδε δάκρυα Λητοΐδαο
<A.R. 4.613>	ἐμφέρεται δίναις, ἅ τε μυρία χεῦε πάροιθεν,
<A.R. 4.614>	ἦμος ̔Υπερβορέων ἱερὸν γένος εἰσαφίκανεν,
<A.R. 4.615>	οὐρανὸν αἰγλήεντα λιπὼν ἐκ πατρὸς ἐνιπῆς,
<A.R. 4.616>	χωόμενος περὶ παιδί, τὸν ἐν λιπαρῇ Λακερείῃ
<A.R. 4.617>	δῖα Κορωνὶς ἔτικτεν ἐπὶ προχοῇς ̓Αμύροιο.
<A.R. 4.618>	καὶ τὰ μὲν ὧς κείνοισι μετ' ἀνδράσι κεκλήισται.
<A.R. 4.619>	τοὺς δ' οὔτε βρώμης ᾕρει πόθος, οὐδὲ ποτοῖο,
<A.R. 4.620>	οὔτ' ἐπὶ γηθοσύνας τράπετο νόος. ἀλλ' ἄρα τοίγε
<A.R. 4.621>	ἤματα μὲν στρεύγοντο περιβληχρὸν βαρύθοντες
<A.R. 4.622>	ὀδμῇ λευγαλέῃ, τήν ῥ' ἄσχετον ἐξανίεσκον
<A.R. 4.623>	τυφομένου Φαέθοντος ἐπιρροαὶ ̓Ηριδανοῖο:
<A.R. 4.624>	νύκτας δ' αὖ γόον ὀξὺν ὀδυρομένων ἐσάκουον
<A.R. 4.625>	̔Ηλιάδων λιγέως: τὰ δὲ δάκρυα μυρομένῃσιν
<A.R. 4.626>	οἷον ἐλαιηραὶ στάγες ὕδασιν ἐμφορέοντο.
<A.R. 4.627>	̓Εκ δὲ τόθεν ̔Ροδανοῖο βαθὺν ῥόον εἰσαπέβησαν,
<A.R. 4.628>	ὅς τ' εἰς ̓Ηριδανὸν μετανίσσεται: ἄμμιγα δ' ὕδωρ
<A.R. 4.629>	ἐν ξυνοχῇ βέβρυκε κυκώμενον. αὐτὰρ ὁ γαίης
<A.R. 4.630>	ἐκ μυχάτης, ἵνα τ' εἰσὶ πύλαι καὶ ἐδέθλια Νυκτός,
<A.R. 4.631>	ἔνθεν ἀπορνύμενος τῇ μέν τ' ἐπερεύγεται ἀκτὰς
<A.R. 4.632>	̓Ωκεανοῦ, τῇ δ' αὖτε μετ' ̓Ιονίην ἅλα βάλλει,
<A.R. 4.633>	τῇ δ' ἐπὶ Σαρδόνιον πέλαγος καὶ ἀπείρονα κόλπον
<A.R. 4.634>	ἑπτὰ διὰ στομάτων ἵει ῥόον. ἐκ δ' ἄρα τοῖο
<A.R. 4.635>	λίμνας εἰσέλασαν δυσχείμονας, αἵ τ' ἀνὰ Κελτῶν
<A.R. 4.636>	ἤπειρον πέπτανται ἀθέσφατον: ἔνθα κεν οἵγε
<A.R. 4.637>	ἄτῃ ἀεικελίῃ πέλασαν. φέρε γάρ τις ἀπορρὼξ
<A.R. 4.638>	κόλπον ἐς ̓Ωκεανοῖο, τὸν οὐ προδαέντες ἔμελλον
<A.R. 4.639>	εἰσβαλέειν, τόθεν οὔ κεν ὑπότροποι ἐξεσάωθεν.
<A.R. 4.640>	ἀλλ' ̔́Ηρη σκοπέλοιο καθ' ̔Ερκυνίου ἰάχησεν
<A.R. 4.641>	οὐρανόθεν προθοροῦσα: φόβῳ δ' ἐτίναχθεν ἀυτῆς
<A.R. 4.642>	πάντες ὁμῶς: δεινὸν γὰρ ἐπὶ μέγας ἔβραχεν αἰθήρ.
<A.R. 4.643>	ἂψ δὲ παλιντροπόωντο θεᾶς ὕπο, καί ῥ' ἐνόησαν
<A.R. 4.644>	τὴν οἶμον, τῇπέρ τε καὶ ἔπλετο νόστος ἰοῦσιν.
<A.R. 4.645>	δηναιοὶ δ' ἀκτὰς ἁλιμυρέας εἰσαφίκοντο
<A.R. 4.646>	̔́Ηρης ἐννεσίῃσι, δι' ἔθνεα μυρία Κελτῶν
<A.R. 4.647>	καὶ Λιγύων περόωντες ἀδήιοι. ἀμφὶ γὰρ αἰνὴν
<A.R. 4.648>	ἠέρα χεῦε θεὰ πάντ' ἤματα νισσομένοισιν.
<A.R. 4.649>	μεσσότατον δ' ἄρα τοίγε διὰ στόμα νηὶ βαλόντες
<A.R. 4.650>	Στοιχάδας εἰσαπέβαν νήσους σόοι εἵνεκα κούρων
<A.R. 4.651>	Ζηνός: ὃ δὴ βωμοί τε καὶ ἱερὰ τοῖσι τέτυκται
<A.R. 4.652>	ἔμπεδον: οὐδ' οἶον κείνης ἐπίκουροι ἕποντο
<A.R. 4.653>	ναυτιλίης: Ζεὺς δέ σφι καὶ ὀψιγόνων πόρε νῆας.
<A.R. 4.654>	Στοιχάδας αὖτε λιπόντες ἐς Αἰθαλίην ἐπέρησαν
<A.R. 4.655>	νῆσον, ἵνα ψηφῖσιν ἀπωμόρξαντο καμόντες
<A.R. 4.656>	ἱδρῶ ἅλις: χροιῇ δὲ κατ' αἰγιαλοῖο κέχυνται
<A.R. 4.657>	εἴκελαι: ἐν δὲ σόλοι καὶ τεύχεα θέσκελα κείνων:
<A.R. 4.658>	ἐν δὲ λιμὴν ̓Αργῷος ἐπωνυμίην πεφάτισται.
<A.R. 4.659>	Καρπαλίμως δ' ἐνθένδε διὲξ ἁλὸς οἶδμα νέοντο
<A.R. 4.660>	Αὐσονίης ἀκτὰς Τυρσηνίδας εἰσορόωντες:
<A.R. 4.661>	ἷξον δ' Αἰαίης λιμένα κλυτόν: ἐκ δ' ἄρα νηὸς
<A.R. 4.662>	πείσματ' ἐπ' ἠιόνων σχεδόθεν βάλον. ἔνθα δὲ Κίρκην
<A.R. 4.663>	εὗρον ἁλὸς νοτίδεσσι κάρη ἐπιφαιδρύνουσαν:
<A.R. 4.664>	τοῖον γὰρ νυχίοισιν ὀνείρασιν ἐπτοίητο.
<A.R. 4.665>	αἵματί οἱ θάλαμοί τε καὶ ἕρκεα πάντα δόμοιο
<A.R. 4.666>	μύρεσθαι δόκεον: φλὸξ δ' ἀθρόα φάρμακ' ἔδαπτεν,
<A.R. 4.667>	οἷσι πάρος ξείνους θέλγ' ἀνέρας, ὅστις ἵκοιτο:
<A.R. 4.668>	τὴν δ' αὐτὴ φονίῳ σβέσεν αἵματι πορφύρουσαν,
<A.R. 4.669>	χερσὶν ἀφυσσαμένη: λῆξεν δ' ὀλοοῖο φόβοιο.
<A.R. 4.670>	τῶ καὶ ἐπιπλομένης ἠοῦς νοτίδεσσι θαλάσσης
<A.R. 4.671>	ἐγρομένη πλοκάμους τε καὶ εἵματα φαιδρύνεσκεν.
<A.R. 4.672>	θῆρες δ' οὐ θήρεσσιν ἐοικότες ὠμηστῇσιν,
<A.R. 4.673>	οὐδὲ μὲν οὐδ' ἄνδρεσσιν ὁμὸν δέμας, ἄλλο δ' ἀπ' ἄλλων
<A.R. 4.674>	συμμιγέες μελέων, κίον ἀθρόοι, ἠύτε μῆλα
<A.R. 4.675>	ἐκ σταθμῶν ἅλις εἶσιν ὀπηδεύοντα νομῆι.
<A.R. 4.676>	τοίους καὶ προτέρης ἐξ ἰλύος ἐβλάστησε
<A.R. 4.677>	χθὼν αὐτὴ μικτοῖσιν ἀρηρεμένους μελέεσσιν,
<A.R. 4.678>	οὔπω διψαλέῳ μάλ' ὑπ' ἠέρι πιληθεῖσα,
<A.R. 4.679>	οὐδέ πω ἀζαλέοιο βολαῖς τόσον ἠελίοιο
<A.R. 4.680>	ἰκμάδας αἰνυμένη: τὰ δ' ἐπὶ στίχας ἤγαγεν αἰὼν
<A.R. 4.681>	συγκρίνας: τὼς οἵγε φυὴν ἀίδηλοι ἕποντο.
<A.R. 4.682>	ἥρωας δ' ἕλε θάμβος ἀπείριτον: αἶψα δ' ἕκαστος
<A.R. 4.683>	Κίρκης εἴς τε φυήν, εἴς τ' ὄμματα παπταίνοντες
<A.R. 4.684>	ῥεῖα κασιγνήτην φάσαν ἔμμεναι Αἰήταο.
<A.R. 4.685>	̔Η δ' ὅτε δὴ νυχίων ἀπὸ δείματα πέμψεν ὀνείρων,
<A.R. 4.686>	αὐτίκ' ἔπειτ' ἄψορρον ἀπέστιχε: τοὺς δ' ἅμ' ἕπεσθαι,
<A.R. 4.687>	χειρὶ καταρρέξασα, δολοφροσύνῃσιν ἄνωγεν.
<A.R. 4.688>	ἔνθ' ἤτοι πληθὺς μὲν ἐφετμαῖς Αἰσονίδαο
<A.R. 4.689>	μίμνεν ἀπηλεγέως: ὁ δ' ἐρύσσατο Κολχίδα κούρην.
<A.R. 4.690>	ἄμφω δ' ἑσπέσθην αὐτὴν ὁδόν, ἔστ' ἀφίκοντο
<A.R. 4.691>	Κίρκης ἐς μέγαρον: τοὺς δ' ἐν λιπαροῖσι κέλευεν
<A.R. 4.692>	ἥγε θρόνοις ἕζεσθαι, ἀμηχανέουσα κιόντων.
<A.R. 4.693>	τὼ δ' ἄνεῳ καὶ ἄναυδοι ἐφ' ἑστίῃ ἀίξαντε
<A.R. 4.694>	ἵζανον, ἥ τε δίκη λυγροῖς ἱκέτῃσι τέτυκται,
<A.R. 4.695>	ἡ μὲν ἐπ' ἀμφοτέραις θεμένη χείρεσσι μέτωπα,
<A.R. 4.696>	αὐτὰρ ὁ κωπῆεν μέγα φάσγανον ἐν χθονὶ πήξας,
<A.R. 4.697>	ᾧπέρ τ' Αἰήταο πάιν κτάνεν: οὐδέ ποτ' ὄσσε
<A.R. 4.698>	ἰθὺς ἐνὶ βλεφάροισιν ἀνέσχεθον. αὐτίκα δ' ἔγνω
<A.R. 4.699>	Κίρκη φύξιον οἶτον ἀλιτροσύνας τε φόνοιο.
<A.R. 4.700>	τῶ καὶ ὀπιζομένη Ζηνὸς θέμιν ̔Ικεσίοιο,
<A.R. 4.701>	ὃς μέγα μὲν κοτέει, μέγα δ' ἀνδροφόνοισιν ἀρήγει,
<A.R. 4.702>	ῥέζε θυηπολίην, οἵῃ τ' ἀπολυμαίνονται
<A.R. 4.703>	νηλειεῖς ἱκέται, ὅτ' ἐφέστιοι ἀντιόωσιν.
<A.R. 4.704>	πρῶτα μὲν ἀτρέπτοιο λυτήριον ἥγε φόνοιο
<A.R. 4.705>	τειναμένη καθύπερθε συὸς τέκος, ἧς ἔτι μαζοὶ
<A.R. 4.706>	πλήμμυρον λοχίης ἐκ νηδύος, αἵματι χεῖρας
<A.R. 4.707>	τέγγεν, ἐπιτμήγουσα δέρην: αὖτις δὲ καὶ ἄλλοις
<A.R. 4.708>	μείλισσεν χύτλοισι, καθάρσιον ἀγκαλέουσα
<A.R. 4.709>	Ζῆνα, παλαμναίων τιμήορον ἱκεσιάων.
<A.R. 4.710>	καὶ τὰ μὲν ἀθρόα πάντα δόμων ἐκ λύματ' ἔνεικαν
<A.R. 4.711>	νηιάδες πρόπολοι, ταί οἱ πόρσυνον ἕκαστα.
<A.R. 4.712>	ἡ δ' εἴσω πελάνους μείλικτρά τε νηφαλίῃσιν
<A.R. 4.713>	καῖεν ἐπ' εὐχωλῇσι παρέστιος, ὄφρα χόλοιο
<A.R. 4.714>	σμερδαλέας παύσειεν ̓Ερινύας, ἠδὲ καὶ αὐτὸς
<A.R. 4.715>	εὐμειδής τε πέλοιτο καὶ ἤπιος ἀμφοτέροισιν,
<A.R. 4.716>	εἴτ' οὖν ὀθνείῳ μεμιασμένοι αἵματι χεῖρας,
<A.R. 4.717>	εἴτε καὶ ἐμφύλῳ προσκηδέες ἀντιόωσιν.
<A.R. 4.718>	Αὐτὰρ ἐπεὶ μάλα πάντα πονήσατο, δή τότ' ἔπειτα
<A.R. 4.719>	εἷσεν ἐπὶ ξεστοῖσιν ἀναστήσασα θρόνοισιν,
<A.R. 4.720>	καὶ δ' αὐτὴ πέλας ἷζεν ἐνωπαδίς. αἶψα δὲ μύθῳ
<A.R. 4.721>	χρειὼ ναυτιλίην τε διακριδὸν ἐξερέεινεν.
<A.R. 4.722>	ἠδ' ὁπόθεν μετὰ γαῖαν ἑὴν καὶ δώματ' ἰόντες
<A.R. 4.723>	αὔτως ἱδρύνθησαν ἐφέστιοι. ἦ γὰρ ὀνείρων
<A.R. 4.724>	μνῆστις ἀεικελίη δῦνεν φρένας ὁρμαίνουσαν:
<A.R. 4.725>	ἵετο δ' αὖ κούρης ἐμφύλιον ἴδμεναι ὀμφήν,
<A.R. 4.726>	αὐτίχ' ὅπως ἐνόησεν ἀπ' οὔδεος ὄσσε βαλοῦσαν.
<A.R. 4.727>	πᾶσα γὰρ ̓Ηελίου γενεὴ ἀρίδηλος ἰδέσθαι
<A.R. 4.728>	ἦεν, ἐπεὶ βλεφάρων ἀποτηλόθι μαρμαρυγῇσιν
<A.R. 4.729>	οἷόν τέ χρυσέην ἀντώπιον ἵεσαν αἴγλην.
<A.R. 4.730>	ἡ δ' ἄρα τῇ τὰ ἕκαστα διειρομένῃ κατελεξεν,
<A.R. 4.731>	Κολχίδα γῆρυν ἱεῖσα, βαρύφρονος Αἰήταο
<A.R. 4.732>	κούρη μειλιχίως, ἠμὲν στόλον ἠδὲ κελεύθους
<A.R. 4.733>	ἡρώων, ὅσα τ' ἀμφὶ θοοῖς ἐμόγησαν ἀέθλοις,
<A.R. 4.734>	ὥς τε κασιγνήτης πολυκηδέος ἤλιτε βουλαῖς,
<A.R. 4.735>	ὥς τ' ἀπονόσφιν ἄλυξεν ὑπέρβια δείματα πατρὸς
<A.R. 4.736>	σὺν παισὶν Φρίξοιο: φόνον δ' ἀλέεινεν ἐνισπεῖν
<A.R. 4.737>	̓Αψύρτου. τὴν δ' οὔτι νόῳ λάθεν: ἀλλὰ καὶ ἔμπης
<A.R. 4.738>	μυρομένην ἐλέαιρεν, ἔπος δ' ἐπὶ τοῖον ἔειπεν:
<A.R. 4.739>	"Σχετλίη, ἦ ῥα κακὸν καὶ ἀεικέα μήσαο νόστον.
<A.R. 4.740>	ἔλπομαι οὐκ ἐπὶ δήν σε βαρὺν χόλον Αἰήταο
<A.R. 4.741>	ἐκφυγέειν: τάχα δ' εἶσι καὶ ̔Ελλάδος ἤθεα γαίης
<A.R. 4.742>	τισόμενος φόνον υἷος, ὅτ' ἄσχετα ἔργ' ἐτέλεσσας.
<A.R. 4.743>	ἀλλ' ἐπεὶ οὖν ἱκέτις καὶ ὁμόγνιος ἔπλευ ἐμεῖο,
<A.R. 4.744>	ἄλλο μὲν οὔτι κακὸν μητίσομαι ἐνθάδ' ἰούσῃ:
<A.R. 4.745>	ἔρχεο δ' ἐκ μεγάρων ξείνῳ συνοπηδὸς ἐοῦσα,
<A.R. 4.746>	ὅντινα τοῦτον ἄιστον ἀείραο πατρὸς ἄνευθεν:
<A.R. 4.747>	μηδέ με γουνάσσηαι ἐφέστιος, οὐ γὰρ ἔγωγε
<A.R. 4.748>	αἰνήσω βουλάς τε σέθεν καὶ ἀεικέα φύξιν."
<A.R. 4.749>	̔͂Ως φάτο: τὴν δ' ἀμέγαρτον ἄχος λάβεν: ἀμφὶ δὲ πέπλον
<A.R. 4.750>	ὀφθαλμοῖσι βαλοῦσα γόον χέεν, ὄφρα μιν ἥρως
<A.R. 4.751>	χειρὸς ἐπισχόμενος μεγάρων ἐξῆγε θύραζε
<A.R. 4.752>	δείματι παλλομένην: λεῖπον δ' ἀπὸ δώματα Κίρκης.
<A.R. 4.753>	Οὐδ' ἄλοχον Κρονίδαο Διὸς λάθον: ἀλλά οἱ ͂̓Ιρις
<A.R. 4.754>	πέφραδεν, εὖτ' ἐνόησεν ἀπὸ μεγάροιο κιόντας.
<A.R. 4.755>	αὐτὴ γάρ μιν ἄνωγε δοκευέμεν, ὁππότε νῆα
<A.R. 4.756>	στείχοιεν: τὸ καὶ αὖτις ἐποτρύνους' ἀγόρευεν:
<A.R. 4.757>	"͂̓Ιρι φίλη, νῦν, εἴ ποτ' ἐμὰς ἐτέλεσσας ἐφετμάς,
<A.R. 4.758>	εἰ δ' ἄγε λαιψηρῇσι μετοιχομένη πτερύγεσσιν,
<A.R. 4.759>	δεῦρο Θέτιν μοι ἄνωχθι μολεῖν ἁλὸς ἐξανιοῦσαν.
<A.R. 4.760>	κείνης γὰρ χρειώ με κιχάνεται. αὐτὰρ ἔπειτα
<A.R. 4.761>	ἐλθεῖν εἰς ἀκτάς, ὅθι τ' ἄκμονες ̔Ηφαίστοιο
<A.R. 4.762>	χάλκειοι στιβαρῇσιν ἀράσσονται τυπίδεσσιν:
<A.R. 4.763>	εἰπὲ δὲ κοιμῆσαι φύσας πυρός, εἰσόκεν ̓Αργὼ
<A.R. 4.764>	τάσγε παρεξελάσῃσιν. ἀτὰρ καὶ ἐς Αἴολον ἐλθεῖν,
<A.R. 4.765>	Αἴολον, ὅς τ' ἀνέμοις αἰθρηγενέεσσιν ἀνάσσει:
<A.R. 4.766>	καὶ δὲ τῷ εἰπέμεναι τὸν ἐμὸν νόον, ὥς κεν ἀήτας
<A.R. 4.767>	πάντας ἀπολλήξειεν ὑπ' ἠέρι, μηδέ τις αὔρη
<A.R. 4.768>	τρηχύνοι πέλαγος: Ζεφύρου γε μὲν οὖρος ἀήτω,
<A.R. 4.769>	ὄφρ' οἵγ' ̓Αλκινόου Φαιηκίδα νῆσον ἵκωνται."
<A.R. 4.770>	̔͂Ως ἔφατ': αὐτίκα δ' ͂̓Ιρις ἀπ' Οὐλύμποιο θοροῦσα
<A.R. 4.771>	τέμνε, τανυσσαμένη κοῦφα πτερά. δῦ δ' ἐνὶ πόντῳ
<A.R. 4.772>	Αἰγαίῳ, τόθι πέρ τε δόμοι Νηρῆος ἔασιν.
<A.R. 4.773>	πρώτην δ' εἰσαφίκανε Θέτιν, καὶ ἐπέφραδε μῦθον
<A.R. 4.774>	̔́Ηρης ἐννεσίῃς, ὦρσέν τέ μιν εἰς ἓ νέεσθαι.
<A.R. 4.775>	δεύτερα δ' εἰς ̔́Ηφαιστον ἐβήσατο: παῦσε δὲ τόνγε
<A.R. 4.776>	ῥίμφα σιδηρείων τυπίδων: ἔσχοντο δ' ἀυτμῆς
<A.R. 4.777>	αἰθαλέοι πρηστῆρες. ἀτὰρ τρίτον εἰσαφίκανεν
<A.R. 4.778>	Αἴολον ̔Ιππότεω παῖδα κλυτόν. ὄφρα δὲ καὶ τῷ
<A.R. 4.779>	ἀγγελίην φαμένη θοὰ γούνατα παῦσεν ὁδοῖο,
<A.R. 4.780>	τόφρα Θέτις Νηρῆα κασιγνήτας τε λιποῦσα
<A.R. 4.781>	ἐξ ἁλὸς Οὔλυμπόνδε θεὰν μετεκίαθεν ̔́Ηρην:
<A.R. 4.782>	ἡ δέ μιν ἆσσον ἑοῖο παρεῖσέ τε, φαῖνέ τε μῦθον:
<A.R. 4.783>	"Κέκλυθι νῦν, Θέτι δῖα, τά τοι ἐπιέλδομ' ἐνισπεῖν.
<A.R. 4.784>	οἶσθα μέν, ὅσσον ἐμῇσιν ἐνὶ φρεσὶ τίεται ἥρως
<A.R. 4.785>	Αἰσονίδης, οἱ δ' ἄλλοι ἀοσσητῆρες ἀέθλου,
<A.R. 4.786>	οἵως τέ σφ' ἐσάωσα διὰ πλαγκτὰς περόωντας
<A.R. 4.787>	πέτρας, ἔνθα πάρος δειναὶ βρομέουσι θύελλαι,
<A.R. 4.788>	κύματά τε σκληρῇσι περιβλύει σπιλάδεσσιν.
<A.R. 4.789>	νῦν δὲ παρὰ Σκύλλης σκόπελον μέγαν ἠδὲ Χάρυβδιν
<A.R. 4.790>	δεινὸν ἐρευγομένην δέχεται ὁδός. ἀλλά σε γὰρ δὴ
<A.R. 4.791>	ἐξέτι νηπυτίης αὐτὴ τρέφον ἠδ' ἀγάπησα
<A.R. 4.792>	ἔξοχον ἀλλάων, αἵ τ' εἰν ἁλὶ ναιετάουσιν,
<A.R. 4.793>	οὕνεκεν οὐκ ἔτλης εὐνῇ Διὸς ἱεμένοιο
<A.R. 4.794>	λέξασθαι. κείνῳ γὰρ ἀεὶ τάδε ἔργα μέμηλεν,
<A.R. 4.795>	ἠὲ σὺν ἀθανάταις ἠὲ θνητῇσιν ἰαύειν.
<A.R. 4.796>	ἀλλ' ἐμὲ αἰδομένη καὶ ἐνὶ φρεσὶ δειμαίνουσα,
<A.R. 4.797>	ἠλεύω: ὁ δ' ἔπειτα πελώριον ὅρκον ὄμοσσεν,
<A.R. 4.798>	μήποτέ ς' ἀθανάτοιο θεοῦ καλέεσθαι ἄκοιτιν.
<A.R. 4.799>	ἔμπης δ' οὐ μεθίεσκεν ὀπιπεύων ἀέκουσαν,
<A.R. 4.800>	εἰσότε οἱ πρέσβειρα Θέμις κατέλεξεν ἅπαντα,
<A.R. 4.801>	ὡς δή τοι πέπρωται ἀμείνονα πατρὸς ἑοῖο
<A.R. 4.802>	παῖδα τεκεῖν: τῶ καί σε λιλαιόμενος μεθέηκεν,
<A.R. 4.803>	δείματι, μή τις ἑοῦ ἀντάξιος ἄλλος ἀνάσσοι
<A.R. 4.804>	ἀθανάτων, ἀλλ' αἰὲν ἑὸν κράτος εἰρύοιτο.
<A.R. 4.805>	αὐτὰρ ἐγὼ τὸν ἄριστον ἐπιχθονίων πόσιν εἶναι
<A.R. 4.806>	δῶκά τοι, ὄφρα γάμου θυμηδέος ἀντιάσειας,
<A.R. 4.807>	τέκνα τε φιτύσαιο: θεοὺς δ' ἐς δαῖτ' ἐκάλεσσα
<A.R. 4.808>	πάντας ὁμῶς: αὐτὴ δὲ σέλας χείρεσσιν ἀνέσχον
<A.R. 4.809>	νυμφίδιον, κείνης ἀγανόφρονος εἵνεκα τιμῆς.
<A.R. 4.810>	ἀλλ' ἄγε καί τινά τοι νημερτέα μῦθον ἐνίψω.
<A.R. 4.811>	εὖτ' ἂν ἐς ̓Ηλύσιον πεδίον τεὸς υἱὸς ἵκηται,
<A.R. 4.812>	ὃν δὴ νῦν Χείρωνος ἐν ἤθεσι Κενταύροιο
<A.R. 4.813>	νηιάδες κομέουσι τεοῦ λίπτοντα γάλακτος,
<A.R. 4.814>	χρειώ μιν κούρης πόσιν ἔμμεναι Αἰήταο
<A.R. 4.815>	Μηδείης: σὺ δ' ἄρηγε νυῷ ἑκυρή περ ἐοῦσα,
<A.R. 4.816>	ἠδ' αὐτῷ Πηλῆι. τί τοι χόλος ἐστήρικται;
<A.R. 4.817>	ἀάσθη. καὶ γάρ τε θεοὺς ἐπινίσσεται ἄτη.
<A.R. 4.818>	ναὶ μὲν ἐφημοσύνῃσιν ἐμαῖς ̔́Ηφαιστον ὀίω
<A.R. 4.819>	λωφήσειν πρήσοντα πυρὸς μένος, ̔Ιπποτάδην δὲ
<A.R. 4.820>	Αἴολον ὠκείας ἀνέμων ἄικας ἐρύξειν,
<A.R. 4.821>	νόσφιν ἐυσταθέος ζεφύρου, τείως κεν ἵκωνται
<A.R. 4.822>	Φαιήκων λιμένας: σὺ δ' ἀκηδέα μήδεο νόστον.
<A.R. 4.823>	δεῖμα δέ τοι πέτραι καὶ ὑπέρβια κύματ' ἔασιν
<A.R. 4.824>	μοῦνον, ἅ κεν τρέψαιο κασιγνήτῃσι σὺν ἄλλαις.
<A.R. 4.825>	μηδὲ σύγ' ἠὲ Χάρυβδιν ἀμηχανέοντας ἐάσῃς
<A.R. 4.826>	ἐσβαλέειν, μὴ πάντας ἀναβρόξασα φέρῃσιν,
<A.R. 4.827>	ἠὲ παρὰ Σκύλλης στυγερὸν κευθμῶνα νέεσθαι,
<A.R. 4.828>	Σκύλλης Αὐσονίης ὀλοόφρονος, ἣν τέκε Φόρκυι
<A.R. 4.829>	νυκτιπόλος ̔Εκάτη, τήν τε κλείουσι Κράταιιν,
<A.R. 4.830>	μή πως σμερδαλέῃσιν ἐπαΐξασα γένυσσιν
<A.R. 4.831>	λεκτοὺς ἡρώων δηλήσεται. ἀλλ' ἔχε νῆα
<A.R. 4.832>	κεῖς', ὅθι περ τυτθή γε παραίβασις ἔσσετ' ὀλέθρου."
<A.R. 4.833>	̔͂Ως φάτο: τὴν δὲ Θέτις τοίῳ προσελέξατο μύθῳ:
<A.R. 4.834>	"Εἰ μὲν δὴ μαλεροῖο πυρὸς μένος ἠδὲ θύελλαι
<A.R. 4.835>	ζαχρηεῖς λήξουσιν ἐτήτυμον, ἦ τ' ἂν ἔγωγε
<A.R. 4.836>	θαρσαλέη φαίην, καὶ κύματος ἀντιόωντος
<A.R. 4.837>	νῆα σαωσέμεναι, ζεφύρου λίγα κινυμένοιο.
<A.R. 4.838>	ἀλλ' ὥρη δολιχήν τε καὶ ἄσπετον οἶμον ὁδεύειν,
<A.R. 4.839>	ὄφρα κασιγνήτας μετελεύσομαι, αἵ μοι ἀρωγοὶ
<A.R. 4.840>	ἔσσονται, καὶ νηὸς ὅθι πρυμνήσι' ἀνῆπται,
<A.R. 4.841>	ὥς κεν ὑπηῷοι μνησαίατο νόστον ἑλέσθαι."
<A.R. 4.842>	̓͂Η, καὶ ἀναΐξασα κατ' αἰθέρος ἔμπεσε δίναις
<A.R. 4.843>	κυανέου πόντοιο: κάλει δ' ἐπαμυνέμεν ἄλλας
<A.R. 4.844>	αὐτοκασιγνήτας Νηρηίδας: αἱ δ' ἀίουσαι
<A.R. 4.845>	ἤντεον ἀλλήλῃσι: Θέτις δ' ἀγόρευεν ἐφετμὰς
<A.R. 4.846>	̔́Ηρης: αἶψα δ' ἴαλλε μετ' Αὐσονίην ἅλα πάσας.
<A.R. 4.847>	αὐτὴ δ' ὠκυτέρη ἀμαρύγματος ἠὲ βολάων
<A.R. 4.848>	ἠελίου, ὅτ' ἄνεισι περαίης ὑψόθι γαίης,
<A.R. 4.849>	σεύατ' ἴμεν λαιψηρὰ δι' ὕδατος, ἔστ' ἀφίκανεν
<A.R. 4.850>	ἀκτὴν Αἰαίην Τυρσηνίδος ἠπείροιο.
<A.R. 4.851>	τοὺς δ' εὗρεν παρὰ νηὶ σόλῳ ῥιπῇσί τ' ὀιστῶν
<A.R. 4.852>	τερπομένους: ἡ δ' ἆσσον ὀρεξαμένη χερὸς ἄκρης
<A.R. 4.853>	Αἰακίδεω Πηλῆος: ὁ γάρ ῥά οἱ ἦεν ἀκοίτης:
<A.R. 4.854>	οὐδέ τις εἰσιδέειν δύνατ' ἔμπεδον, ἀλλ' ἄρα τῷγε
<A.R. 4.855>	οἴῳ ἐν ὀφθαλμοῖσιν ἐείσατο, φώνησέν τε:
<A.R. 4.856>	"Μηκέτι νῦν ἀκταῖς Τυρσηνίσιν ἧσθε μένοντες,
<A.R. 4.857>	ἠῶθεν δὲ θοῆς πρυμνήσια λύετε νηός,
<A.R. 4.858>	̔́Ηρῃ πειθόμενοι ἐπαρηγόνι. τῆς γὰρ ἐφετμῇς
<A.R. 4.859>	πασσυδίῃ κοῦραι Νηρηίδες ἀντιόωσιν,
<A.R. 4.860>	νῆα διὲκ πέτρας, αἵ τε Πλαγκταὶ καλέονται,
<A.R. 4.861>	ῥυσόμεναι. κείνη γὰρ ἐναίσιμος ὔμμι κέλευθος.
<A.R. 4.862>	ἀλλὰ σὺ μή τῳ ἐμὸν δείξῃς δέμας, εὖτ' ἂν ἴδηαι
<A.R. 4.863>	ἀντομένην σὺν τῇσι: νόῳ δ' ἔχε, μή με χολώσῃς
<A.R. 4.864>	πλεῖον ἔτ', ἢ τὸ πάροιθεν ἀπηλεγέως ἐχόλωσας."
<A.R. 4.865>	̓͂Η, καὶ ἔπειτ' ἀίδηλος ἐδύσατο βένθεα πόντου:
<A.R. 4.866>	τὸν δ' ἄχος αἰνὸν ἔτυψεν, ἐπεὶ πάρος οὐκέτ' ἰοῦσαν
<A.R. 4.867>	ἔδρακεν, ἐξότε πρῶτα λίπεν θάλαμόν τε καὶ εὐνὴν
<A.R. 4.868>	χωσαμένη ̓Αχιλῆος ἀγαυοῦ νηπιάχοντος.
<A.R. 4.869>	ἡ μὲν γὰρ βροτέας αἰεὶ περὶ σάρκας ἔδαιεν
<A.R. 4.870>	νύκτα διὰ μέσσην φλογμῷ πυρός: ἤματα δ' αὖτε
<A.R. 4.871>	ἀμβροσίῃ χρίεσκε τέρεν δέμας, ὄφρα πέλοιτο
<A.R. 4.872>	ἀθάνατος, καί οἱ στυγερὸν χροῒ γῆρας ἀλάλκοι.
<A.R. 4.873>	αὐτὰρ ὅγ' ἐξ εὐνῆς ἀνεπάλμενος εἰσενόησεν
<A.R. 4.874>	παῖδα φίλον σπαίροντα διὰ φλογός: ἧκε δ' ἀυτὴν
<A.R. 4.875>	σμερδαλέην ἐσιδών, μέγα νήπιος: ἡ δ' ἀίουσα
<A.R. 4.876>	τὸν μὲν ἄρ' ἁρπάγδην χαμάδις βάλε κεκληγῶτα,
<A.R. 4.877>	αὐτὴ δὲ πνοιῇ ἰκέλη δέμας, ἠύτ' ὄνειρος,
<A.R. 4.878>	βῆ ῥ' ἴμεν ἐκ μεγάροιο θοῶς, καὶ ἐσήλατο πόντον
<A.R. 4.879>	χωσαμένη: μετὰ δ' οὔτι παλίσσυτος ἵκετ' ὀπίσσω.
<A.R. 4.880>	τῶ μιν ἀμηχανίη δῆσεν φρένας: ἀλλὰ καὶ ἔμπης
<A.R. 4.881>	πᾶσαν ἐφημοσύνην Θέτιδος μετέειπεν ἑταίροις.
<A.R. 4.882>	οἱ δ' ἄρα μεσσηγὺς λῆξαν καὶ ἔπαυσαν ἀέθλους
<A.R. 4.883>	ἐσσυμένως, δόρπον τε χαμεύνας τ' ἀμφεπένοντο,
<A.R. 4.884>	τῇς ἔνι δαισάμενοι νύκτ' ἄεσαν, ὡς τὸ πάροιθεν.
<A.R. 4.885>	̓͂Ημος δ' ἄκρον ἔβαλλε φαεσφόρος οὐρανὸν ̓Ηώς,
<A.R. 4.886>	δὴ τότε λαιψηροῖο κατηλυσίῃ ζεφύροιο
<A.R. 4.887>	βαῖνον ἐπὶ κληῖδας ἀπὸ χθονός: ἐκ δὲ βυθοῖο
<A.R. 4.888>	εὐναίας εἷλκον περιγηθέες ἄλλα τε πάντα
<A.R. 4.889>	ἄρμενα μηρύοντο κατὰ χρέος: ὕψι δὲ λαῖφος
<A.R. 4.890>	εἴρυσσαν τανύσαντες ἐν ἱμάντεσσι κεραίης.
<A.R. 4.891>	νῆα δ' ἐυκραὴς ἄνεμος φέρεν. αἶψα δὲ νῆσον
<A.R. 4.892>	καλήν, ̓Ανθεμόεσσαν ἐσέδρακον, ἔνθα λίγειαι
<A.R. 4.893>	Σειρῆνες σίνοντ' ̓Αχελωίδες ἡδείῃσιν
<A.R. 4.894>	θέλγουσαι μολπῇσιν, ὅτις παρὰ πεῖσμα βάλοιτο.
<A.R. 4.895>	τὰς μὲν ἄρ' εὐειδὴς ̓Αχελωίῳ εὐνηθεῖσα
<A.R. 4.896>	γείνατο Τερψιχόρη, Μουσέων μία: καί ποτε Δηοῦς
<A.R. 4.897>	θυγατέρ' ἰφθίμην ἀδμῆτ' ἔτι πορσαίνεσκον
<A.R. 4.898>	ἄμμιγα μελπόμεναι: τότε δ' ἄλλο μὲν οἰωνοῖσιν,
<A.R. 4.899>	ἄλλο δὲ παρθενικῇς ἐναλίγκιαι ἔσκον ἰδέσθαι.
<A.R. 4.900>	αἰεὶ δ' εὐόρμου δεδοκημέναι ἐκ περιωπῆς
<A.R. 4.901>	ἦ θαμὰ δὴ πολέων μελιηδέα νόστον ἕλοντο,
<A.R. 4.902>	τηκεδόνι φθινύθουσαι: ἀπηλεγέως δ' ἄρα καὶ τοῖς
<A.R. 4.903>	ἵεσαν ἐκ στομάτων ὄπα λείριον. οἱ δ' ἀπὸ νηὸς
<A.R. 4.904>	ἤδη πείσματ' ἔμελλον ἐπ' ἠιόνεσσι βαλέσθαι,
<A.R. 4.905>	εἰ μὴ ἄρ' Οἰάγροιο πάις Θρηίκιος ̓Ορφεὺς
<A.R. 4.906>	Βιστονίην ἐνὶ χερσὶν ἑαῖς φόρμιγγα τανύσσας
<A.R. 4.907>	κραιπνὸν ἐυτροχάλοιο μέλος κανάχησεν ἀοιδῆς,
<A.R. 4.908>	ὄφρ' ἄμυδις κλονέοντος ἐπιβρομέωνται ἀκουαὶ
<A.R. 4.909>	κρεγμῷ: παρθενικὴν δ' ἐνοπὴν ἐβιήσατο φόρμιγξ.
<A.R. 4.910>	νῆα δ' ὁμοῦ ζέφυρός τε καὶ ἠχῆεν φέρε κῦμα
<A.R. 4.911>	πρυμνόθεν ὀρνύμενον: ταὶ δ' ἄκριτον ἵεσαν αὐδήν.
<A.R. 4.912>	ἀλλὰ καὶ ὧς Τελέοντος ἐὺς πάις, οἶος ἑταίρων
<A.R. 4.913>	προφθάμενος, ξεστοῖο κατὰ ζυγοῦ ἔνθορε πόντῳ
<A.R. 4.914>	Βούτης, Σειρήνων λιγυρῇ ὀπὶ θυμὸν ἰανθείς:
<A.R. 4.915>	νῆχε δὲ πορφυρέοιο δι' οἴδματος, ὄφρ' ἐπιβαίη,
<A.R. 4.916>	σχέτλιος. ἦ τέ οἱ αἶψα καταυτόθι νόστον ἀπηύρων,
<A.R. 4.917>	ἀλλά μιν οἰκτείρασα θεὰ ̓́Ερυκος μεδέουσα
<A.R. 4.918>	Κύπρις ἔτ' ἐν δίναις ἀνερέψατο, καί ῥ' ἐσάωσεν
<A.R. 4.919>	πρόφρων ἀντομένη Λιλυβηίδα ναιέμεν ἄκρην.
<A.R. 4.920>	οἱ δ' ἄχεϊ σχόμενοι τὰς μὲν λίπον, ἄλλα δ' ὄπαζον
<A.R. 4.921>	κύντερα μιξοδίῃσιν ἁλὸς ῥαιστήρια νηῶν.
<A.R. 4.922>	τῇ μὲν γὰρ Σκύλλης λισσὴ προυφαίνετο πέτρη:
<A.R. 4.923>	τῇ δ' ἄμοτον βοάασκεν ἀναβλύζουσα Χάρυβδις:
<A.R. 4.924>	ἄλλοθι δὲ Πλαγκταὶ μεγάλῳ ὑπὸ κύματι πέτραι
<A.R. 4.925>	ῥόχθεον, ᾗχι πάροιθεν ἀπέπτυεν αἰθομένη φλὸξ
<A.R. 4.926>	ἄκρων ἐκ σκοπέλων, πυριθαλπέος ὑψόθι πέτρης,
<A.R. 4.927>	καπνῷ δ' ἀχλυόεις αἰθὴρ πέλεν, οὐδέ κεν αὐγὰς
<A.R. 4.928>	ἔδρακες ἠελίοιο. τότ' αὖ λήξαντος ἀπ' ἔργων
<A.R. 4.929>	̔Ηφαίστου θερμὴν ἔτι κήκιε πόντος ἀυτμήν.
<A.R. 4.930>	ἔνθα σφιν κοῦραι Νηρηίδες ἄλλοθεν ἄλλαι
<A.R. 4.931>	ἤντεον: ἡ δ' ὄπιθεν πτέρυγος θίγε πηδαλίοιο
<A.R. 4.932>	δῖα Θέτις, Πλαγκτῇσιν ἐνὶ σπιλάδεσσιν ἐρύσσαι.
<A.R. 4.933>	ὡς δ' ὁπόταν δελφῖνες ὑπὲξ ἁλὸς εὐδιόωντες
<A.R. 4.934>	σπερχομένην ἀγεληδὸν ἑλίσσωνται περὶ νῆα,
<A.R. 4.935>	ἄλλοτε μἑν προπάροιθεν ὁρώμενοι, ἄλλοτ' ὄπισθεν,
<A.R. 4.936>	ἄλλοτε παρβολάδην, ναύτῃσι δὲ χάρμα τέτυκται:
<A.R. 4.937>	ὧς αἱ ὑπεκπροθέουσαι ἐπήτριμοι εἱλίσσοντο
<A.R. 4.938>	̓Αργῴῃ περὶ νηί, Θέτις δ' ἴθυνε κέλευθον.
<A.R. 4.939>	καί ῥ' ὅτε δὴ Πλαγκτῇσιν ἐνιχρίμψεσθαι ἔμελλον,
<A.R. 4.940>	αὐτίκ' ἀνασχόμεναι λευκοῖς ἐπὶ γούνασι πέζας,
<A.R. 4.941>	ὑψοῦ ἐπ' αὐτάων σπιλάδων καὶ κύματος ἀγῆς
<A.R. 4.942>	ῥώοντ' ἔνθα καὶ ἔνθα διασταδὸν ἀλλήλῃσιν.
<A.R. 4.943>	τὴν δὲ παρηορίην κόπτεν ῥόος: ἀμφὶ δὲ κῦμα
<A.R. 4.944>	λάβρον ἀειρόμενον πέτραις ἐπικαχλάζεσκεν,
<A.R. 4.945>	αἵ θ' ὁτὲ μὲν κρημνοῖς ἐναλίγκιαι ἠέρι κῦρον,
<A.R. 4.946>	ἄλλοτε δὲ βρύχιαι νεάτῳ ὑπὸ πυθμένι πόντου
<A.R. 4.947>	ἠρήρειν, τὸ δὲ πολλὸν ὑπείρεχεν ἄγριον οἶδμα.
<A.R. 4.948>	αἱ δ', ὥστ' ἠμαθόεντος ἐπισχεδὸν αἰγιαλοῖο
<A.R. 4.949>	παρθενικαί, δίχα κόλπον ἐπ' ἰξύας εἱλίξασαι
<A.R. 4.950>	σφαίρῃ ἀθύρουσιν περιηγέι: αἱ μὲν ἔπειτα
<A.R. 4.951>	ἄλλη ὑπ' ἐξ ἄλλης δέχεται καὶ ἐς ἠέρα πέμπει
<A.R. 4.952>	ὕψι μεταχρονίην: ἡ δ' οὔποτε πίλναται οὔδει:
<A.R. 4.953>	ὧς αἱ νῆα θέουσαν ἀμοιβαδὶς ἄλλοθεν ἄλλη
<A.R. 4.954>	πέμπε διηερίην ἐπὶ κύμασιν, αἰὲν ἄπωθεν
<A.R. 4.955>	πετράων: περὶ δέ σφιν ἐρευγόμενον ζέεν ὕδωρ.
<A.R. 4.956>	τὰς δὲ καὶ αὐτὸς ἄναξ κορυφῆς ἔπι λισσάδος ἄκρης
<A.R. 4.957>	ὀρθὸς ἐπὶ στελεῇ τυπίδος βαρὺν ὦμον ἐρείσας
<A.R. 4.958>	̔́Ηφαιστος θηεῖτο, καὶ αἰγλήεντος ὕπερθεν
<A.R. 4.959>	οὐρανοῦ ἑστηυῖα Διὸς δάμαρ: ἀμφὶ δ' ̓Αθήνῃ
<A.R. 4.960>	βάλλε χέρας, τοῖόν μιν ἔχεν δέος εἰσορόωσαν.
<A.R. 4.961>	ὅσση δ' εἰαρινοῦ μηκύνεται ἤματος αἶσα,
<A.R. 4.962>	τοσσάτιον μογέεσκον ἐπὶ χρόνον, ὀχλίζουσαι
<A.R. 4.963>	νῆα διὲκ πέτρας πολυηχέας: οἱ δ' ἀνέμοιο
<A.R. 4.964>	αὖτις ἐπαυρόμενοι προτέρω θέον: ὦκα δ' ἄμειβον
<A.R. 4.965>	Θρινακίης λειμῶνα, βοῶν τροφὸν ̓Ηελίοιο.
<A.R. 4.966>	ἔνθ' αἱ μὲν κατὰ βένθος ἀλίγκιαι αἰθυίῃσιν
<A.R. 4.967>	δῦνον, ἐπεί ῥ' ἀλόχοιο Διὸς πόρσυνον ἐφετμάς.
<A.R. 4.968>	τοὺς δ' ἄμυδις βληχή τε δι' ἠέρος ἵκετο μήλων,
<A.R. 4.969>	μυκηθμός τε βοῶν αὐτοσχεδὸν οὔατ' ἔβαλλεν.
<A.R. 4.970>	καὶ τὰ μὲν ἑρσήεντα κατὰ δρία ποιμαίνεσκεν
<A.R. 4.971>	ὁπλοτέρη Φαέθουσα θυγατρῶν ̓Ηελίοιο,
<A.R. 4.972>	ἀργύρεον χαῖον παλάμῃ ἔνι πηχύνουσα:
<A.R. 4.973>	Λαμπετίη δ' ἐπὶ βουσὶν ὀρειχάλκοιο φαεινοῦ
<A.R. 4.974>	πάλλεν ὀπηδεύουσα καλαύροπα. τὰς δὲ καὶ αὐτοὶ
<A.R. 4.975>	βοσκομένας ποταμοῖο παρ' ὕδασιν εἰσορόωντο
<A.R. 4.976>	ἂμ πεδίον καὶ ἕλος λειμώνιον: οὐδέ τις ἦεν
<A.R. 4.977>	κυανέη μετὰ τῇσι δέμας, πᾶσαι δὲ γάλακτι
<A.R. 4.978>	εἰδόμεναι, χρυσέοισι κεράασι κυδιάασκον.
<A.R. 4.979>	καὶ μὲν τὰς παράμειβον ἐπ' ἤματι: νυκτὶ δ' ἰούσῃ
<A.R. 4.980>	πεῖρον ἁλὸς μέγα λαῖτμα κεχαρμένοι, ὄφρα καὶ αὖτις
<A.R. 4.981>	̓Ηὼς ἠριγενὴς φέγγος βάλε νισσομένοισιν.
<A.R. 4.982>	̓́Εστι δέ τις πορθμοῖο παροιτέρη ̓Ιονίοιο
<A.R. 4.983>	ἀμφιλαφὴς πίειρα Κεραυνίῃ εἰν ἁλὶ νῆσος,
<A.R. 4.984>	ᾗ ὕπο δὴ κεῖσθαι δρέπανον φάτις--ἵλατε Μοῦσαι,
<A.R. 4.985>	οὐκ ἐθέλων ἐνέπω προτέρων ἔπος--ᾧ ἀπὸ πατρὸς
<A.R. 4.986>	μήδεα νηλειῶς ἔταμεν Κρόνος: οἱ δέ ἑ Δηοῦς
<A.R. 4.987>	κλείουσι χθονίης καλαμητόμον ἔμμεναι ἅρπην.
<A.R. 4.988>	Δηὼ γὰρ κείνῃ ἐνὶ δή ποτε νάσσατο γαίῃ,
<A.R. 4.989>	Τιτῆνας δ' ἔδαε στάχυν ὄμπνιον ἀμήσασθαι,
<A.R. 4.990>	Μάκριδα φιλαμένη. Δρεπάνη τόθεν ἐκλήισται
<A.R. 4.991>	οὔνομα, Φαιήκων ἱερὴ τροφός: ὧς δὲ καὶ αὐτοὶ
<A.R. 4.992>	αἵματος Οὐρανίοιο γένος Φαίηκες ἔασιν.
<A.R. 4.993>	τοὺς ̓Αργὼ πολέεσσιν ἐνισχομένη καμάτοισιν
<A.R. 4.994>	Θρινακίης αὔρῃς ἵκετ' ἐξ ἁλός: οἱ δ' ἀγανῇσιν
<A.R. 4.995>	̓Αλκίνοος λαοί τε θυηπολίῃσιν ἰόντας
<A.R. 4.996>	δειδέχατ' ἀσπασίως: ἐπὶ δέ σφισι καγχαλάασκεν
<A.R. 4.997>	πᾶσα πόλις: φαίης κεν ἑοῖς ἐπὶ παισὶ γάνυσθαι.
<A.R. 4.998>	καὶ δ' αὐτοὶ ἥρωες ἀνὰ πληθὺν κεχάροντο,
<A.R. 4.999>	τῷ ἴκελοι, οἷόν τε μεσαιτάτῃ ἐμβεβαῶτες
<A.R. 4.1000>	Αἱμονίῃ: μέλλον δὲ βοῇ ἔνι θωρήξεσθαι:
<A.R. 4.1001>	ὧδε μάλ' ἀγχίμολον στρατὸς ἄσπετος ἐξεφαάνθη
<A.R. 4.1002>	Κόλχων, οἳ Πόντοιο κατὰ στόμα καὶ διὰ πέτρας
<A.R. 4.1003>	Κυανέας μαστῆρες ἀριστήων ἐπέρησαν.
<A.R. 4.1004>	Μήδειαν δ' ἔξαιτον ἑοῦ ἐς πατρὸς ἄγεσθαι
<A.R. 4.1005>	ἵεντ' ἀπροφάτως, ἠὲ στονόεσσαν ἀυτὴν
<A.R. 4.1006>	νωμήσειν χαλεπῇσιν ὁμόκλεον ἀτροπίῃσιν
<A.R. 4.1007>	αὖθί τε καὶ μετέπειτα σὺν Αἰήταο κελεύθῳ.
<A.R. 4.1008>	ἀλλά σφεας κατέρυκεν ἐπειγομένους πολέμοιο
<A.R. 4.1009>	κρείων ̓Αλκίνοος. λελίητο γὰρ ἀμφοτέροισιν
<A.R. 4.1010>	δηιοτῆτος ἄνευθεν ὑπέρβια νείκεα λῦσαι.
<A.R. 4.1011>	κούρη δ' οὐλομένῳ ὑπὸ δείματι πολλὰ μὲν αὐτοὺς
<A.R. 4.1012>	Αἰσονίδεω ἑτάρους μειλίσσετο, πολλὰ δὲ χερσὶν
<A.R. 4.1013>	̓Αρήτης γούνων ἀλόχου θίγεν ̓Αλκινόοιο:
<A.R. 4.1014>	"Γουνοῦμαι, βασίλεια: σὺ δ' ἵλαθι, μηδέ με Κόλχοις
<A.R. 4.1015>	ἐκδώῃς ᾧ πατρὶ κομιζέμεν, εἴ νυ καὶ αὐτὴ
<A.R. 4.1016>	ἀνθρώπων γενεῆς μία φέρβεαι, οἷσιν ἐς ἄτην
<A.R. 4.1017>	ὠκύτατος κούφῃσι θέει νόος ἀμπλακίῃσιν.
<A.R. 4.1018>	ὡς ἐμοὶ ἐκ πυκιναὶ ἔπεσον φρένες, οὐ μὲν ἕκητι
<A.R. 4.1019>	μαργοσύνης. ἴστω δ' ἱερὸν φάος ̓Ηελίοιο,
<A.R. 4.1020>	ἴστω νυκτιπόλου Περσηίδος ὄργια κούρης,
<A.R. 4.1021>	μὴ μὲν ἐγὼν ἐθέλουσα σὺν ἀνδράσιν ἀλλοδαποῖσιν
<A.R. 4.1022>	κεῖθεν ἀφωρμήθην: στυγερὸν δέ με τάρβος ἔπεισεν
<A.R. 4.1023>	τῆσγε φυγῆς μνήσασθαι, ὅτ' ἤλιτον: οὐδέ τις ἄλλη
<A.R. 4.1024>	μῆτις ἔην. ἔτι μοι μίτρη μένει, ὡς ἐνὶ πατρὸς
<A.R. 4.1025>	δώμασιν, ἄχραντος καὶ ἀκήρατος. ἀλλ' ἐλέαιρε,
<A.R. 4.1026>	πότνα, τεόν τε πόσιν μειλίσσεο: σοὶ δ' ὀπάσειαν
<A.R. 4.1027>	ἀθάνατοι βίοτόν τε τελεσφόρον ἀγλαΐην τε
<A.R. 4.1028>	καὶ παῖδας καὶ κῦδος ἀπορθήτοιο πόληος."
<A.R. 4.1029>	Τοῖα μὲν ̓Αρήτην γουνάζετο δάκρυ χέουσα:
<A.R. 4.1030>	τοῖα δ' ἀριστήων ἐπαμοιβαδὶς ἄνδρα ἕκαστον:
<A.R. 4.1031>	"̔Υμέων, ὦ πέρι δὴ μέγα φέρτατοι, ἀμφί τ' ἀέθλοις
<A.R. 4.1032>	ὧν κάμον ὑμετέροισιν, ἀτύζομαι: ἧς ἰότητι
<A.R. 4.1033>	ταύρους τ' ἐζεύξασθε, καὶ ἐκ θέρος οὐλοὸν ἀνδρῶν
<A.R. 4.1034>	κείρατε γηγενέων: ἧς εἵνεκεν Αἱμονίηνδε
<A.R. 4.1035>	χρύσεον αὐτίκα κῶας ἀνάξετε νοστήσαντες.
<A.R. 4.1036>	ἥδ' ἐγώ, ἣ πάτρην τε καὶ οὓς ὤλεσσα τοκῆας,
<A.R. 4.1037>	ἣ δόμον, ἣ σύμπασαν ἐυφροσύνην βιότοιο:
<A.R. 4.1038>	ὔμμι δὲ καὶ πάτρην καὶ δώματα ναιέμεν αὖτις
<A.R. 4.1039>	ἤνυσα: καὶ γλυκεροῖσιν ἔτ' εἰσόψεσθε τοκῆας
<A.R. 4.1040>	ὄμμασιν: αὐτὰρ ἐμοὶ ἀπὸ δὴ βαρὺς εἵλετο δαίμων
<A.R. 4.1041>	ἀγλαΐας: στυγερὴ δὲ σὺν ὀθνείοις ἀλάλημαι.
<A.R. 4.1042>	δείσατε συνθεσίας τε καὶ ὅρκια, δείσατ' ̓Ερινὺν
<A.R. 4.1043>	̔Ικεσίην, νέμεσίν τε θεῶν, ἐς χεῖρας ἰοῦσαν
<A.R. 4.1044>	Αἰήτεω λώβῃ πολυπήμονι δῃωθῆναι.
<A.R. 4.1045>	οὐ νηούς, οὐ πύργον ἐπίρροθον, οὐκ ἀλεωρὴν
<A.R. 4.1046>	ἄλλην, οἰόθι δὲ προτιβάλλομαι ὑμέας αὐτους.
<A.R. 4.1047>	σχέτλιοι ἀτροπίης καὶ ἀνηλέες: οὐδ' ἐνὶ θυμῷ
<A.R. 4.1048>	αἰδεῖσθε ξείνης μ' ἐπὶ γούνατα χεῖρας ἀνάσσης
<A.R. 4.1049>	δερκόμενοι τείνουσαν ἀμήχανον: ἀλλά κε πᾶσιν,
<A.R. 4.1050>	κῶας ἑλεῖν μεμαῶτες, ἐμίξατε δούρατα Κόλχοις
<A.R. 4.1051>	αὐτῷ τ' Αἰήτῃ ὑπερήνορι: νῦν δ' ἐλάθεσθε
<A.R. 4.1052>	ἠνορέης, ὅτε μοῦνοι ἀποτμηγέντες ἔασιν."
<A.R. 4.1053>	̔͂Ως φάτο λισσομένη: τῶν δ' ὅντινα γουνάζοιτο,
<A.R. 4.1054>	ὅς μιν θαρσύνεσκεν ἐρητύων ἀχέουσαν.
<A.R. 4.1055>	σεῖον δ' ἐγχείας εὐήκεας ἐν παλάμῃσιν,
<A.R. 4.1056>	φάσγανά τ' ἐκ κολεῶν. οὐδὲ σχήσεσθαι ἀρωγῆς
<A.R. 4.1057>	ἔννεπον, εἴ κε δίκης ἀλιτήμονος ἀντιάσειεν.
<A.R. 4.1058>	στρευγομένοις δ' ἀν' ὅμιλον ἐπήλυθεν εὐνήτειρα
<A.R. 4.1059>	Νὺξ ἔργων ἄνδρεσσι, κατευκήλησε δὲ πᾶσαν
<A.R. 4.1060>	γαῖαν ὁμῶς: τὴν δ' οὔτι μίνυνθά περ εὔνασεν ὕπνος,
<A.R. 4.1061>	ἀλλά οἱ ἐν στέρνοις ἀχέων εἱλίσσετο θυμός.
<A.R. 4.1062>	οἷον ὅτε κλωστῆρα γυνὴ ταλαεργὸς ἑλίσσει
<A.R. 4.1063>	ἐννυχίη: τῇ δ' ἀμφὶ κινύρεται ὀρφανὰ τέκνα
<A.R. 4.1064>	χηροσύνῃ πόσιος: σταλάει δ' ὑπὸ δάκρυ παρειὰς
<A.R. 4.1065>	μνωομένης, οἵη μιν ἐπὶ σμυγερὴ λάβεν αἶσα:
<A.R. 4.1066>	ὧς τῆς ἰκμαίνοντο παρηίδες: ἐν δέ οἱ ἦτορ
<A.R. 4.1067>	ὀξείῃς εἰλεῖτο πεπαρμένον ἀμφ' ὀδύνῃσιν.
<A.R. 4.1068>	Τὼ δ' ἔντοσθε δόμοιο κατὰ πτόλιν, ὡς τὸ πάροιθεν,
<A.R. 4.1069>	κρείων ̓Αλκίνοος πολυπότνιά τ' ̓Αλκινόοιο
<A.R. 4.1070>	̓Αρήτη ἄλοχος, κούρης πέρι μητιάασκον
<A.R. 4.1071>	οἷσιν ἐνὶ λεχέεσσι διὰ κνέφας: οἷα δ' ἀκοίτην
<A.R. 4.1072>	κουρίδιον θαλεροῖσι δάμαρ προσπτύσσετο μύθοις:
<A.R. 4.1073>	"Ναὶ φίλος, εἰ δ' ἄγε μοι πολυκηδέα ῥύεο Κόλχων
<A.R. 4.1074>	παρθενικήν, Μινύῃσι φέρων χάριν. ἐγγύθι δ' ̓́Αργος
<A.R. 4.1075>	ἡμετέρης νήσοιο καὶ ἀνέρες Αἱμονιῆες:
<A.R. 4.1076>	Αἰήτης δ' οὔτ' ἂρ ναίει σχεδόν, οὐδέ τι ἴδμεν
<A.R. 4.1077>	Αἰήτην, ἀλλ' οἶον ἀκούομεν: ἥδε δὲ κούρη
<A.R. 4.1078>	αἰνοπαθὴς κατά μοι νόον ἔκλασεν ἀντιόωσα.
<A.R. 4.1079>	μή μιν, ἄναξ, Κόλχοισι πόροις ἐς πατρὸς ἄγεσθαι.
<A.R. 4.1080>	ἀάσθη, ὅτε πρῶτα βοῶν θελκτήρια δῶκεν
<A.R. 4.1081>	φάρμακά οἱ: σχεδόθεν δὲ κακῷ κακόν, οἷά τε πολλὰ
<A.R. 4.1082>	ῥέζομεν ἀμπλακίῃσιν, ἀκειομένη ὑπάλυξεν
<A.R. 4.1083>	πατρὸς ὑπερφιάλοιο βαρὺν χόλον. αὐτὰρ ̓Ιήσων,
<A.R. 4.1084>	ὡς ἀίω, μεγάλοισιν ἐνίσχεται ἐξ ἕθεν ὅρκοις,
<A.R. 4.1085>	κουριδίην θήσεσθαι ἐνὶ μεγάροισιν ἄκοιτιν,
<A.R. 4.1086>	τῶ, φίλε, μήτ' οὖν αὐτὸν ἑκὼν ἐπίορκον ὀμόσσαι
<A.R. 4.1087>	θείης Αἰσονίδην, μήτ' ἄσχετα σεῖο ἕκητι
<A.R. 4.1088>	παῖδα πατὴρ θυμῷ κεκοτηότι δηλήσαιτο.
<A.R. 4.1089>	λίην γὰρ δύσζηλοι ἑαῖς ἐπὶ παισὶ τοκῆες:
<A.R. 4.1090>	οἷα μὲν ̓Αντιόπην εὐώπιδα μήσατο Νυκτεύς:
<A.R. 4.1091>	οἷα δὲ καὶ Δανάη πόντῳ ἔνι πήματ' ἀνέτλη,
<A.R. 4.1092>	πατρὸς ἀτασθαλίῃσι: νέον γε μέν, οὐδ' ἀποτηλοῦ,
<A.R. 4.1093>	ὑβριστὴς ̓́Εχετος γλήναις ἔνι χάλκεα κέντρα
<A.R. 4.1094>	πῆξε θυγατρὸς ἑῆς: στονόεντι δὲ κάρφεται οἴτῳ
<A.R. 4.1095>	ὀρφναίῃ ἐνὶ χαλκὸν ἀλετρεύουσα καλιῇ."
<A.R. 4.1096>	̔͂Ως ἔφατ' ἀντομένη: τοῦ δὲ φρένες ἰαίνοντυ
<A.R. 4.1097>	ἧς ἀλόχου μύθοισιν, ἔπος δ' ἐπὶ τοῖον ἔειπεν:
<A.R. 4.1098>	"̓Αρήτη, καί κεν σὺν τεύχεσιν ἐξελάσαιμι
<A.R. 4.1099>	Κόλχους, ἡρώεσσι φέρων χάριν, εἵνεκα κούρης.
<A.R. 4.1100>	ἀλλὰ Διὸς δείδοικα δίκην ἰθεῖαν ἀτίσσαι.
<A.R. 4.1101>	οὐδὲ μὲν Αἰήτην ἀθεριζέμεν, ὡς ἀγορεύεις,
<A.R. 4.1102>	λώιον: οὐ γάρ τις βασιλεύτερος Αἰήταο.
<A.R. 4.1103>	καί κ' ἐθέλων, ἕκαθέν περ, ἐφ' ̔Ελλάδι νεῖκος ἄγοιτο.
<A.R. 4.1104>	τῶ μ' ἐπέοικε δίκην, ἥτις μετὰ πᾶσιν ἀρίστη
<A.R. 4.1105>	ἔσσεται ἀνθρώποισι, δικαζέμεν: οὐδέ σε κεύσω.
<A.R. 4.1106>	παρθενικὴν μὲν ἐοῦσαν ἑῷ ἀπὸ πατρὶ κομίσσαι
<A.R. 4.1107>	ἰθύνω: λέκτρον δὲ σὺν ἀνέρι πορσαίνουσαν
<A.R. 4.1108>	οὔ μιν ἑοῦ πόσιος νοσφίσσομαι: οὐδέ, γενέθλην
<A.R. 4.1109>	εἴ τιν' ὑπὸ σπλάγχνοισι φέρει, δῄοισιν ὀπάσσω."
<A.R. 4.1110>	̔͂Ως ἄρ' ἔφη: καὶ τὸν μέν ἐπισχεδὸν εὔνασεν ὕπνος.
<A.R. 4.1111>	ἡ δ' ἔπος ἐν θυμῷ πυκινὸν βάλετ': αὐτίκα δ' ὦρτο
<A.R. 4.1112>	ἐκ λεχέων ἀνὰ δῶμα: συνήιξαν δὲ γυναῖκες
<A.R. 4.1113>	ἀμφίπολοι, δέσποιναν ἑὴν μέτα ποιπνύουσαι.
<A.R. 4.1114>	σῖγα δ' ἑὸν κήρυκα καλεσσαμένη προσέειπεν,
<A.R. 4.1115>	ᾗσιν ἐπιφροσύνῃσιν ἐποτρυνέουσα μιγῆναι
<A.R. 4.1116>	Αἰσονίδην κούρῃ, μηδ' ̓Αλκίνοον βασιλῆα
<A.R. 4.1117>	λίσσεσθαι: τὸ γὰρ αὐτὸς ἰὼν Κόλχοισι δικάσσει,
<A.R. 4.1118>	παρθενικὴν μὲν έοῦσαν ἑοῦ ποτὶ δώματα πατρὸς
<A.R. 4.1119>	ἐκδώσειν, λέκτρον δὲ σὺν ἀνέρι πορσαίνουσαν
<A.R. 4.1120>	οὐκέτι κουριδίης μιν ἀποτμήξειν φιλότητος.
<A.R. 4.1121>	̔͂Ως ἄρ' ἔφη: τὸν δ' αἶψα πόδες φέρον ἐκ μεγάροιο,
<A.R. 4.1122>	ὥς κεν ̓Ιήσονι μῦθον ἐναίσιμον ἀγγείλειεν
<A.R. 4.1123>	̓Αρήτης βουλάς τε θεουδέος ̓Αλκινόοιο.
<A.R. 4.1124>	τοὺς δ' εὗρεν παρὰ νηὶ σὺν ἔντεσιν ἐγρήσσοντας
<A.R. 4.1125>	̔Υλλικῷ ἐν λιμένι, σχεδὸν ἄστεος: ἐκ δ' ἄρα πᾶσαν
<A.R. 4.1126>	πέφραδεν ἀγγελίην: γήθησε δὲ θυμὸς ἑκάστου
<A.R. 4.1127>	ἡρώων: μάλα γάρ σφιν ἑαδότα μῦθον ἔειπεν.
<A.R. 4.1128>	Αὐτίκα δὲ κρητῆρα κερασσάμενοι μακάρεσσιν,
<A.R. 4.1129>	ἣ θέμις, εὐαγέως ἐπιβώμια μῆλ' ἐρύσαντες,
<A.R. 4.1130>	αὐτονυχὶ κούρῃ θαλαμήιον ἔντυον εὐνὴν
<A.R. 4.1131>	ἄντρῳ ἐν ἠγαθέῳ, τόθι δή ποτε Μάκρις ἔναιεν,
<A.R. 4.1132>	κούρη ̓Αρισταίοιο μελίφρονος, ὅς ῥα μελισσέων
<A.R. 4.1133>	ἔργα πολυκμήτοιό τ' ἀνεύρατο πῖαρ ἐλαίης.
<A.R. 4.1134>	κείνη δὴ πάμπρωτα Διὸς Νυσήιον υἷα
<A.R. 4.1135>	Εὐβοίης ἔντοσθεν ̓Αβαντίδος ᾧ ἐνὶ κόλπῳ
<A.R. 4.1136>	δέξατο, καὶ μέλιτι ξηρὸν περὶ χεῖλος ἔδευσεν,
<A.R. 4.1137>	εὖτέ μιν ̔Ερμείας φέρεν ἐκ πυρός: ἔδρακε δ' ̔́Ηρη,
<A.R. 4.1138>	καί ἑ χολωσαμένη πάσης ἐξήλασε νήσου.
<A.R. 4.1139>	ἡ δ' ἄρα Φαιήκων ἱερῷ ἐνὶ τηλόθεν ἄντρῳ
<A.R. 4.1140>	νάσσατο, καὶ πόρεν ὄλβον ἀθέσφατον ἐνναέτῃσιν.
<A.R. 4.1141>	ἔνθα τότ' ἐστόρεσαν λέκτρον μέγα: τοῖο δ' ὕπερθεν
<A.R. 4.1142>	χρύσεον αἰγλῆεν κῶας βάλον, ὄφρα πέλοιτο
<A.R. 4.1143>	τιμήεις τε γάμος καὶ ἀοίδιμος. ἄνθεα δέ σφιν
<A.R. 4.1144>	νύμφαι ἀμεργόμεναι λευκοῖς ἐνὶ ποικίλα κόλποις
<A.R. 4.1145>	ἐσφόρεον: πάσας δὲ πυρὸς ὣς ἄμφεπεν αἴγλη:
<A.R. 4.1146>	τοῖον ἀπὸ χρυσέων θυσάνων ἀμαρύσσετο φέγγος.
<A.R. 4.1147>	δαῖε δ' ἐν ὀφθαλμοῖς γλυκερὸν πόθον: ἴσχε δ' ἑκάστην
<A.R. 4.1148>	αἰδὼς ἱεμένην περ ὅμως ἐπὶ χεῖρα βαλέσθαι.
<A.R. 4.1149>	αἱ μέν τ' Αἰγαίου ποταμοῦ καλέοντο θύγατρες:
<A.R. 4.1150>	αἱ δ' ὄρεος κορυφὰς Μελιτηίου ἀμφενέμοντο:
<A.R. 4.1151>	αἱ δ' ἔσαν ἐκ πεδίων ἀλσηίδες. ὦρσε γὰρ αὐτὴ
<A.R. 4.1152>	̔́Ηρη Ζηνὸς ἄκοιτις, ̓Ιήσονα κυδαίνουσα.
<A.R. 4.1153>	κεῖνο καὶ εἰσέτι νῦν ἱερὸν κληίζεται ἄντρον
<A.R. 4.1154>	Μηδείης, ὅθι τούσγε σὺν ἀλλήλοισιν ἔμιξαν
<A.R. 4.1155>	τεινάμεναι ἑανοὺς εὐώδεας. οἱ δ' ἐνὶ χερσὶν
<A.R. 4.1156>	δούρατα νωμήσαντες ἀρήια, μὴ πρὶν ἐς ἀλκὴν
<A.R. 4.1157>	δυσμενέων ἀίδηλος ἐπιβρίσειεν ὅμιλος,
<A.R. 4.1158>	κράατα δ' εὐφύλλοις ἐστεμμένοι ἀκρεμόνεσσιν,
<A.R. 4.1159>	ἐμμελέως, ̓Ορφῆος ὑπαὶ λίγα φορμίζοντος
<A.R. 4.1160>	νυμφιδίαις ὑμέναιον ἐπὶ προμολῇσιν ἄειδον.
<A.R. 4.1161>	οὐ μὲν ἐν ̓Αλκινόοιο γάμον μενέαινε τελέσσαι
<A.R. 4.1162>	ἥρως Αἰσονίδης, μεγάροις δ' ἐνὶ πατρὸς ἑοῖο,
<A.R. 4.1163>	νοστήσας ἐς ̓Ιωλκὸν ὑπότροπος: ὧς δὲ καὶ αὐτὴ
<A.R. 4.1164>	Μήδεια φρονέεσκε: τότ' αὖ χρεὼ ἦγε μιγῆναι.
<A.R. 4.1165>	ἀλλὰ γὰρ οὔποτε φῦλα δυηπαθέων ἀνθρώπων
<A.R. 4.1166>	τερπωλῆς ἐπέβημεν ὅλῳ ποδί: σὺν δέ τις αἰεὶ
<A.R. 4.1167>	πικρὴ παρμέμβλωκεν ἐυφροσύνῃσιν ἀνίη.
<A.R. 4.1168>	τῶ καὶ τοὺς γλυκερῇ περ ἰαινομένους φιλότητι
<A.R. 4.1169>	δεῖμ' ἔχεν, εἰ τελέοιτο διάκρισις ̓Αλκινόοιο.
<A.R. 4.1170>	̓Ηὼς δ' ἀμβροσίοισιν ἀνερχομένη φαέεσσιν
<A.R. 4.1171>	λῦε κελαινὴν νύκτα δι' ἠέρος: αἱ δ' ἐγέλασσαν
<A.R. 4.1172>	ἠιόνες νήσοιο καὶ ἑρσήεσσαι ἄπωθεν
<A.R. 4.1173>	ἀτραπιτοὶ πεδίων: ἐν δὲ θρόος ἔσκεν ἀγυιαῖς:
<A.R. 4.1174>	κίνυντ' ἐνναέται μὲν ἀνὰ πτόλιν, οἱ δ' ἀποτηλοῦ
<A.R. 4.1175>	Κόλχοι Μακριδίης ἐπὶ πείρασι χερνήσοιο.
<A.R. 4.1176>	αὐτίκα δ' ̓Αλκίνοος μετεβήσετο συνθεσίῃσιν
<A.R. 4.1177>	ὃν νόον ἐξερέων κούρης ὕπερ: ἐν δ' ὅγε χειρὶ
<A.R. 4.1178>	σκῆπτρον ἔχεν χρυσοῖο δικασπόλον, ᾧ ὕπο λαοὶ
<A.R. 4.1179>	ἰθείας ἀνὰ ἄστυ διεκρίνοντο θέμιστας.
<A.R. 4.1180>	τῷ δὲ καὶ ἑξείης πολεμήια τεύχεα δύντες
<A.R. 4.1181>	Φαιήκων οἱ ἄριστοι ὁμιλαδὸν ἐστιχόωντο.
<A.R. 4.1182>	ἥρωας δὲ γυναῖκες ἀολλέες ἔκτοθι πύργων
<A.R. 4.1183>	βαῖνον ἐποψόμεναι: σὺν δ' ἀνέρες ἀγροιῶται
<A.R. 4.1184>	ἤντεον εἰσαΐοντες, ἐπεὶ νημερτέα βάξιν
<A.R. 4.1185>	̔́Ηρη ἐπιπροέηκεν. ἄγεν δ' ὁ μὲν ἔκκριτον ἄλλων
<A.R. 4.1186>	ἀρνειὸν μήλων, ὁ δ' ἀεργηλὴν ἔτι πόρvιν:
<A.R. 4.1187>	ἄλλοι δ' ἀμφιφορῆας ἐπισχεδὸν ἵστασαν οἴνου
<A.R. 4.1188>	κίρνασθαι: θυέων δ' ἀποvηλόθι κήκιε λιγνύς.
<A.R. 4.1189>	αἱ δὲ πολυκμήτους ἑανοὺς φέρον, οἷα γυναῖκες,
<A.R. 4.1190>	μείλιά τε χρυσοῖο καὶ ἀλλοίην ἐπὶ τοῖσιν
<A.R. 4.1191>	ἀγλαΐην, οἵην τε νεόζυγες ἐντύνονται:
<A.R. 4.1192>	θάμβευν δ' εἰσορόωσαι ἀριπρεπέων ἡρώων
<A.R. 4.1193>	εἴδεα καὶ μορφάς, ἐν δέ σφισιν Οἰάγροιο
<A.R. 4.1194>	υἱὸν ὑπαὶ φόρμιγγος ἐυκρέκτου καὶ ἀοιδῆς
<A.R. 4.1195>	ταρφέα σιγαλόεντι πέδον κροτέοντα πεδίλῳ.
<A.R. 4.1196>	νύμφαι δ' ἄμμιγα πᾶσαι, ὅτε μνήσαιτο γάμοιο,
<A.R. 4.1197>	ἱμερόενθ' ὑμέναιον ἀνήπυον: ἄλλοτε δ' αὖτε
<A.R. 4.1198>	οἰόθεν οἶαι ἄειδον ἑλισσόμεναι περὶ κύκλον,
<A.R. 4.1199>	̔́Ηρη, σεῖο ἕκητι: σὺ γὰρ καὶ ἐπὶ φρεσὶ θῆκας
<A.R. 4.1200>	̓Αρήτῃ, πυκινὸν φάσθαι ἔπος ̓Αλκινόοιο.
<A.R. 4.1201>	αὐτὰρ ὅγ' ὡς τὰ πρῶτα δίκης ἀνὰ πείρατ' ἔειπεν
<A.R. 4.1202>	ἰθείης, ἤδη δὲ γάμου τέλος ἐκλήιστο,
<A.R. 4.1203>	ἔμπεδον ὧς ἀλέγυνε διαμπερές: οὐδέ ἑ τάρβος
<A.R. 4.1204>	οὐλοόν, οὐδὲ βαρεῖαι ἐπήλυθον Αἰήταο
<A.R. 4.1205>	μήνιες, ἀρρήκτοισι δ' ἐνιζεύξας ἔχεν ὅρκοις.
<A.R. 4.1206>	τῶ καὶ ὅτ' ἠλεμάτως Κόλχοι μάθον ἀντιόωντες,
<A.R. 4.1207>	καί σφεας ἠὲ θέμιστας ἑὰς εἴρυσθαι ἄνωγεν,
<A.R. 4.1208>	ἢ λιμένων γαίης τ' ἀποτηλόθι νῆας ἐέργειν,
<A.R. 4.1209>	δὴ τότε μιν βασιλῆος ἑοῦ τρομέοντας ἐνιπὰς
<A.R. 4.1210>	δέχθαι μειλίξαντο συνήμονας: αὖθι δὲ νήσῳ
<A.R. 4.1211>	δὴν μάλα Φαιήκεσσι μετ' ἀνδράσι ναιετάασκον,
<A.R. 4.1212>	εἰσότε Βακχιάδαι, γενεὴν ̓Εφύρηθεν ἐόντες,
<A.R. 4.1213>	ἀνέρες ἐννάσσαντο μετὰ χρόνον: οἱ δὲ περαίην
<A.R. 4.1214>	νῆσον ἔβαν: κεῖθεν δὲ Κεραύνια μέλλον ̓Αβάντων
<A.R. 4.1215>	οὔρεα, Νεσταίους τε καὶ ̓́Ωρικον εἰσαφικέσθαι:
<A.R. 4.1216>	ἀλλὰ τὰ μὲν στείχοντος ἄδην αἰῶνος ἐτύχθη.
<A.R. 4.1217>	Μοιράων δ' ἔτι κεῖσε θύη ἐπέτεια δέχονται
<A.R. 4.1218>	καὶ Νυμφέων Νομίοιο καθ' ἱερὸν ̓Λπόλλωνος
<A.R. 4.1219>	βωμοί, τοὺς Μήδεια καθίσσατο. πολλὰ δ' ἰοῦσιν
<A.R. 4.1220>	̓Λλκίνοος Μινύαις ξεινήια, πολλὰ δ' ὄπασσεν
<A.R. 4.1221>	̓Λρήτη: μετὰ δ' αὖτε δυώδεκα δῶκεν ἕπεσθαι
<A.R. 4.1222>	Μηδείῃ δμωὰς Φαιηκίδας ἐκ μεγάροιο.
<A.R. 4.1223>	ἤματι δ' ἑβδομάτῳ Δρεπάνην λίπον: ἤλυθε δ' οὖρος
<A.R. 4.1224>	ἀκραὴς ἠῶθεν ὑπὲκ Διός: οἱ δ' ἀνέμοιο
<A.R. 4.1225>	πνοιῇ ἐπειγόμ??ἰοι προτέρω θέον. ἀλλὰ γὰρ οὔπω
<A.R. 4.1226>	αἴσιμον ἦν ἐπιβῆναι ̓Αχαιίδος ἡρώεσσιν,
<A.R. 4.1227>	ὄφρ' ἔτι καὶ Λιβύης ἐπὶ πείρασιν ὀτλήσειαν.
<A.R. 4.1228>	̓́Ηδη μέν ποθι κόλπον ἐπώνυμον ̓Λμβρακιήων,
<A.R. 4.1229>	ἤδη Κουρῆτιν ἔλιπον χθόνα πεπταμένοισιν
<A.R. 4.1230>	λαίφεσι καὶ στεινὰς αὐταῖς σὺν ̓Εχινάσι νήσους
<A.R. 4.1231>	ἑξείης, Πέλοπος δὲ νέον κατεφαίνετο γαῖα:
<A.R. 4.1232>	καὶ τότ' ἀναρπάγδην ὀλοὴ βορέαο θύελλα
<A.R. 4.1233>	μεσσηγὺς πέλαγόσδε Λιβυστικὸν ἐννέα πάσας
<A.R. 4.1234>	νύκτας ὁμῶς καὶ τόσσα φέρ' ἤματα, μέχρις ἵκοντο
<A.R. 4.1235>	προπρὸ μάλ' ἔνδοθι Σύρτιν, ὅθ' οὐκέτι νόστος ὀπίσσω
<A.R. 4.1236>	νηυσὶ πέλει, ὅτε τόνγε βιῴατο κόλπον ἱκέσθαι.
<A.R. 4.1237>	πάντῃ γὰρ τέναγος, πάντῃ μνιόεντα βυθοῖο
<A.R. 4.1238>	τάρφεα: κωφὴ δέ σφιν ἐπιβλύει ὕδατος ἄχνη:
<A.R. 4.1239>	ἠερίη δ' ἄμαθος παρακέκλιται: οὐδέ τι κεῖσε
<A.R. 4.1240>	ἑρπετόν, οὐδὲ ποτητὸν ἀείρεται. ἔνθ' ἄρα τούσγε
<A.R. 4.1241>	πλυμμυρίς--καὶ γάρ τ' ἀναχάζεται ἠπείροιο
<A.R. 4.1242>	ἦ θαμὰ δὴ τόδε χεῦμα, καὶ ἂψ ἐπερεύγεται ἀκτὰς
<A.R. 4.1243>	λάβρον ἐποιχόμενον--μυχάτῃ ἐνέωσε τάχιστα
<A.R. 4.1244>	ἠιόνι, τρόπιος δὲ μάλ' ὕδασι παῦρον ἔλειπτο.
<A.R. 4.1245>	οἱ δ' ἀπὸ νηὸς ὄρουσαν, ἄχος δ' ἕλεν εἰσορόωντας
<A.R. 4.1246>	ἠέρα καὶ μεγάλης νῶτα χθονὸς ἠέρι ἶσα,
<A.R. 4.1247>	τηλοῦ ὑπερτείνοντα διηνεκές: οὐδέ τιν' ἀρδμόν,
<A.R. 4.1248>	οὐ πάτον, οὐκ ἀπάνευθε κατηυγάσσαντο βοτήρων
<A.R. 4.1249>	αὔλιον, εὐκήλῳ δὲ κατείχετο πάντα γαλήνῃ.
<A.R. 4.1250>	ἄλλος δ' αὖτ' ἄλλον τετιημένος ἐξερέεινεν:
<A.R. 4.1251>	"Τίς χθὼν εὔχεται ἥδε; πόθι ξυνέωσαν ἄελλαι
<A.R. 4.1252>	ἡμέας; αἴθ' ἔτλημεν, ἀφειδέες οὐλομένοιο
<A.R. 4.1253>	δείματος, αὐτὰ κέλευθα διαμπερὲς ὁρμηθῆναι
<A.R. 4.1254>	πετράων. ἦ τ' ἂν καὶ ὑπὲρ Διὸς αἶσαν ἰοῦσιν
<A.R. 4.1255>	βέλτερον ἦν μέγα δή τι μενοινώοντας ὀλέσθαι.
<A.R. 4.1256>	νῦν δὲ τί κεν ῥέξαιμεν, ἐρυκόμενοι ἀνέμοισιν
<A.R. 4.1257>	αὖθι μένειν τυτθόν περ ἐπὶ χρόνον; οἷον ἐρήμη
<A.R. 4.1258>	πέζα διωλυγίης ἀναπέπταται ἠπείροιο."
<A.R. 4.1259>	̔͂Ως ἄρ' ἔφη: μετὰ δ' αὐτὸς ἀμηχανίῃ κακότητος
<A.R. 4.1260>	ἰθυντὴρ ̓Αγκαῖος ἀκηχέμενος ἀγόρευσεν:
<A.R. 4.1261>	"̓Ωλόμεθ' αἰνότατον δῆθεν μόρον, οὐδ' ὑπάλυξις
<A.R. 4.1262>	ἔστ' ἄτης: πάρα δ' ἄμμι τὰ κύντατα πημανθῆναι
<A.R. 4.1263>	τῇδ' ἐπ' ἐρημαίῃ πεπτηότας, εἰ καὶ ἀῆται
<A.R. 4.1264>	χερσόθεν ἀμπνεύσειαν: ἐπεὶ τεναγώδεα λεύσσω
<A.R. 4.1265>	τῆλε περισκοπέων ἅλα πάντοθεν: ἤλιθα δ' ὕδωρ
<A.R. 4.1266>	ξαινόμενον πολιῇσιν ἐπιτροχάει ψαμάθοισιν.
<A.R. 4.1267>	καί κεν ἐπισμυγερῶς διὰ δὴ πάλαι ἥδ' ἐκεάσθη
<A.R. 4.1268>	νηῦς ἱερὴ χέρσου πολλὸν πρόσω: ἀλλά μιν αὐτὴ
<A.R. 4.1269>	πλημμυρὶς ἐκ πόντοιο μεταχθονίην ἐκόμισσεν.
<A.R. 4.1270>	νῦν δ' ἡ μὲν πέλαγόσδε μετέσσυται, οἰόθι δ' ἅλμη
<A.R. 4.1271>	ἄπλοος εἰλεῖται, γαίης ὕπερ ὅσσον ἔχουσα.
<A.R. 4.1272>	τούνεκ' ἐγὼ πᾶσαν μὲν ἀπ' ἐλπίδα φημὶ κεκόφθαι
<A.R. 4.1273>	ναυτιλίης νόστου τε. δαημοσύνην δέ τις ἄλλος
<A.R. 4.1274>	φαίνοι ἑήν: πάρα γάρ οἱ ἐπ' οἰήκεσσι θαάσσειν
<A.R. 4.1275>	μαιομένῳ κομιδῆς. ἀλλ' οὐ μάλα νόστιμον ἦμαρ
<A.R. 4.1276>	Ζεὺς ἐθέλει καμάτοισιν ἐφ' ἡμετέροισι τελέσσαι."
<A.R. 4.1277>	̔͂Ως φάτο δακρυόεις: σὺν δ' ἔννεπον ἀσχαλόωντι
<A.R. 4.1278>	ὅσσοι ἔσαν νηῶν δεδαημένοι: ἐν δ' ἄρα πᾶσιν
<A.R. 4.1279>	παχνώθη κραδίη, χύτο δὲ χλόος ἀμφὶ παρειάς.
<A.R. 4.1280>	οἷον δ' ἀψύχοισιν ἐοικότες εἰδώλοισιν
<A.R. 4.1281>	ἀνέρες εἱλίσσονται ἀνὰ πτόλιν, ἢ πολέμοιο
<A.R. 4.1282>	ἢ λοιμοῖο τέλος ποτιδέγμενοι, ἠέ τιν' ὄμβρον
<A.R. 4.1283>	ἄσπετον, ὅς τε βοῶν κατὰ μυρία ἔκλυσεν ἔργα,
<A.R. 4.1284>	ἢ ὅταν αὐτόματα ξόανα ῥέῃ ἱδρώοντα
<A.R. 4.1285>	αἵματι, καὶ μυκαὶ σηκοῖς ἔνι φαντάζωνται,
<A.R. 4.1286>	ὴὲ καὶ ἠέλιος μέσῳ ἤματι νύκτ' ἐπάγῃσιν
<A.R. 4.1287>	οὐρανόθεν, τὰ δὲ λαμπρὰ δι' ἠέρος ἄστρα φαείνοι:
<A.R. 4.1288>	ὧς τότ' ἀριστῆες δολιχοῦ πρόπαρ αἰγιαλοῖο
<A.R. 4.1289>	ἤλυον ἑρπύζοντες. ἐπήλυθε δ' αὐτίκ' ἐρεμνὴ
<A.R. 4.1290>	ἕσπερος. οἱ δ' ἐλεεινὰ χεροῖν σφέας ἀμφιβαλόντες
<A.R. 4.1291>	δακρυόειν ἀγάπαζον, ἵν' ἄνδιχα δῆθεν ἕκαστος
<A.R. 4.1292>	θυμὸν ἀποφθίσειαν ἐνὶ ψαμάθοισι πεσόντες.
<A.R. 4.1293>	βὰν δ' ἴμεν ἄλλυδις ἄλλος ἑκαστέρω αὖλιν ἑλέσθαι:
<A.R. 4.1294>	ἐν δὲ κάρη πέπλοισι καλυψάμενοι σφετέροισιν
<A.R. 4.1295>	ἄκμηνοι καὶ ἄπαστοι ἐκείατο νύκτ' ἔπι πᾶσαν
<A.R. 4.1296>	καὶ φάος, οἰκτίστῳ θανάτῳ ἔπι. νόσφι δὲ κοῦραι
<A.R. 4.1297>	ἀθρόαι Αἰήταο παρεστενάχοντο θυγατρί.
<A.R. 4.1298>	ὡς δ' ὅτ' ἐρημαῖοι πεπτηότες ἔκτοθι πέτρης
<A.R. 4.1299>	χηραμοῦ ἀπτῆνες λιγέα κλάζουσι νεοσσοί:
<A.R. 4.1300>	ἢ ὅτε καλὰ νάοντος ἐπ' ὀφρύσι Πακτωλοῖο
<A.R. 4.1301>	κύκνοι κινήσωσιν ἑὸν μέλος, ἀμφὶ δὲ λειμὼν
<A.R. 4.1302>	ἑρσήεις βρέμεται ποταμοῖό τε καλὰ ῥέεθρα:
<A.R. 4.1303>	ὧς αἱ ἐπὶ ξανθὰς θέμεναι κονίῃσιν ἐθείρας
<A.R. 4.1304>	παννύχιαι ἐλεεινὸν ἰήλεμον ὠδύροντο.
<A.R. 4.1305>	καί νύ κεν αὐτοῦ πάντες ἀπὸ ζωῆς ἐλίασθεν
<A.R. 4.1306>	νώνυμνοι καὶ ἄφαντοι ἐπιχθονίοισι δαῆναι
<A.R. 4.1307>	ἡρώων οἱ ἄριστοι ἀνηνύστῳ ἐπ' ἀέθλῳ:
<A.R. 4.1308>	ἀλλά σφεας ἐλέηραν ἀμηχανίῃ μινύθοντας
<A.R. 4.1309>	ἡρῷσσαι, Λιβύης τιμήοροι, αἵ ποτ' ̓Λθήνην,
<A.R. 4.1310>	ἦμος ὅτ' ἐκ πατρὸς κεφαλῆς θόρε παμφαίνουσα,
<A.R. 4.1311>	ἀντόμεναι Τρίτωνος ἐφ' ὕδασι χυτλώσαντο.
<A.R. 4.1312>	ἔνδιον ἦμαρ ἔην, περὶ δ' ὀξύταται θέρον αὐγαὶ
<A.R. 4.1313>	ἠελίου Λιβύην: αἱ δὲ σχεδὸν Λἰσονίδαο
<A.R. 4.1314>	ἔσταν, ἕλον δ' ἀπὸ χερσὶ καρήατος ἠρέμα πέπλον.
<A.R. 4.1315>	αὐτὰρ ὅγ' εἰς ἑτέρωσε παλιμπετὲς ὄμματ' ἔνεικεν,
<A.R. 4.1316>	δαίμονας αἰδεσθείς: αὐτὸν δέ μιν ἀμφαδὸν οἶον
<A.R. 4.1317>	μειλιχίοις ἐπέεσσιν ἀτυζόμενον προσέειπον:
<A.R. 4.1318>	"Κάμμορε, τίπτ' ἐπὶ τόσσον ἀμηχανίῃ βεβόλησαι;
<A.R. 4.1319>	ἴδμεν ἐποιχομένους χρύσεον δέρος: ἴδμεν ἕκαστα
<A.R. 4.1320>	ὑμετέρων καμάτων, ὅς' ἐπὶ χθονός, ὅσσα τ' ἐφ' ὑγρὴν
<A.R. 4.1321>	πλαζόμενοι κατὰ πόντον ὑπέρβια ἔργ' ἐκάμεσθε.
<A.R. 4.1322>	οἰοπόλοι δ' εἰμὲν χθόνιαι θεαὶ αὐδήεσσαι,
<A.R. 4.1323>	ἡρῷσσαι, Λιβύης τιμήοροι ἠδὲ θύγατρες.
<A.R. 4.1324>	ἀλλ' ἄνα: μηδ' ἔτι τοῖον ὀιζύων ἀκάχησο:
<A.R. 4.1325>	ἄνστησον δ' ἑτάρους. εὖτ' ἂν δέ τοι ̓Αμφιτρίτη
<A.R. 4.1326>	ἅρμα Ποσειδάωνος ἐύτροχον αὐτίκα λύσῃ,
<A.R. 4.1327>	δή ῥα τότε σφετέρῃ ἀπὸ μητέρι τίνετ' ἀμοιβὴν
<A.R. 4.1328>	ὧν ἔκαμεν δηρὸν κατὰ νηδύος ὔμμε φέρουσα:
<A.R. 4.1329>	καί κεν ἔτ' ἠγαθέην ἐς ̓Αχαιίδα νοστήσαιτε."
<A.R. 4.1330>	̔͂Ως ἄρ' ἔφαν, καὶ ἄφαντοι ἵν' ἔσταθεν, ἔνθ' ἄρα ταίγε
<A.R. 4.1331>	φθογγῇ ὁμοῦ ἐγένοντο παρασχεδόν. αὐτὰρ ̓Ιήσων
<A.R. 4.1332>	παπτήνας ἀν' ἄρ' ἕζετ' ἐπὶ χθονός, ὧδέ τ' ἔειπεν:
<A.R. 4.1333>	"̔́Ιλατ' ἐρημονόμοι κυδραὶ θεαί: ἀμφὶ δὲ νόστῳ
<A.R. 4.1334>	οὔτι μαλ' ἀντικρὺ νοέω φάτιν. ἦ μὲν ἑταίρους
<A.R. 4.1335>	εἰς ἓν ἀγειράμενος μυθήσομαι, εἴ νύ τι τέκμωρ
<A.R. 4.1336>	δήωμεν κομιδῆς: πολέων δέ τε μῆτις ἀρείων."
<A.R. 4.1337>	̓͂Η, καὶ ἀναΐξας ἑτάρους ἐπὶ μακρὸν ἀύτει,
<A.R. 4.1338>	αὐσταλέος κονίῃσι, λέων ὥς, ὅς ῥά τ' ἀν' ὕλην
<A.R. 4.1339>	σύννομον ἣν μεθέπων ὠρύεται: αἱ δὲ βαρείῃ
<A.R. 4.1340>	φθογγῇ ὑποτρομέουσιν ἀν' οὔρεα τηλόθι βῆσσαι:
<A.R. 4.1341>	δείματι δ' ἄγραυλοί τε βόες μέγα πεφρίκασιν
<A.R. 4.1342>	βουπελάται τε βοῶν: τοῖς δ' οὔ νύ τι γῆρυς ἐτύχθη
<A.R. 4.1343>	ῥιγεδανὴ ἑτάροιο φίλους ἐπικεκλομένοιο.
<A.R. 4.1344>	ἀγχοῦ δ' ἠγερέθοντο κατηφέες: αὐτὰρ ὁ τούσγε
<A.R. 4.1345>	ἀχνυμένους ὅρμοιο πέλας μίγα θηλυτέρῃσιν
<A.R. 4.1346>	ἱδρύσας, μυθεῖτο πιφαυσκόμενος τὰ ἕκαστα:
<A.R. 4.1347>	"Κλῦτε, φίλοι: τρεῖς γάρ μοι ἀνιάζοντι θεάων,
<A.R. 4.1348>	στέρφεσιν αἰγείοις ἐζωσμέναι ἐξ ὑπάτοιο
<A.R. 4.1349>	αὐχένος ἀμφί τε νῶτα καὶ ἰξύας, ἠύτε κοῦραι,
<A.R. 4.1350>	ἔσταν ὑπὲρ κεφαλῆς μάλ' ἐπισχεδόν: ἂν δ' ἐκάλυψαν
<A.R. 4.1351>	πέπλον ἐρυσσάμεναι κούφῃ χερί, καὶ μ' ἐκέλοντο
<A.R. 4.1352>	αὐτόν τ' ἔγρεσθαι, ἀνά θ' ὑμέας ὄρσαι ἰόντα:
<A.R. 4.1353>	μητέρι δὲ σφετέρῃ μενοεικέα τῖσαι ἀμοιβὴν
<A.R. 4.1354>	ὧν ἔκαμεν δηρὸν κατὰ νηδύος ἄμμε φέρουσα
<A.R. 4.1355>	ὁππότε κεν λύσῃσιν ἐύτροχον ̓Αμφιτρίτη
<A.R. 4.1356>	ἅρμα Ποσειδάωνος. ἐγὼ δ' οὐ πάγχυ νοῆσαι
<A.R. 4.1357>	τῆσδε θεοπροπίης ἴσχω πέρι. φάν γε μὲν εἶναι
<A.R. 4.1358>	ἡρῷσσαι, Λιβύης τιμήοροι ᾐδὲ θύγατρες:
<A.R. 4.1359>	καὶ δ' ὁπός' αὐτοὶ πρόσθεν ἐπὶ χθονὸς ἠδ' ὅς' ἐφ' ὑγρὴν
<A.R. 4.1360>	ἔτλημεν, τὰ ἕκαστα διίδμεναι εὐχετόωντο.
<A.R. 4.1361>	οὐδ' ἔτι τάσδ' ἀνὰ χῶρον ἐσέδρακον, ἀλλά τις ἀχλὺς
<A.R. 4.1362>	ἠὲ νέφος μεσσηγὺ φαεινομένας ἐκάλυψεν."
<A.R. 4.1363>	̔͂Ως ἔφαθ': οἱ δ' ἄρα πάντες ἐθάμβεον εἰσαΐοντες.
<A.R. 4.1364>	ἔνθα τὸ μήκιστον τεράων Μινύῃσιν ἐτύχθη.
<A.R. 4.1365>	ἐξ ἁλὸς ἤπειρόνδε πελώριος ἔκθορεν ἵππος,
<A.R. 4.1366>	ἀμφιλαφής, χρυσέῃσι μετήορος αὐχένα χαίταις:
<A.R. 4.1367>	ῥίμφα δὲ σεισάμενος γυίων ἄπο νήχυτον ἅλμην
<A.R. 4.1368>	ὦρτο θέειν, πνοιῇ ἴκελος πόδας. αἶψα δὲ Πηλεὺς
<A.R. 4.1369>	γηθήσας ἑτάροισιν ὁμηγερέεσσι μετηύδα:
<A.R. 4.1370>	"̔́Αρματα μὲν δή φημι Ποσειδάωνος ἔγωγε
<A.R. 4.1371>	ἤδη νῦν ἀλόχοιο φίλης ὑπὸ χερσὶ λελύσθαι:
<A.R. 4.1372>	μητέρα δ' οὐκ ἄλλην προτιόσσομαι, ἠέ περ αὐτὴν
<A.R. 4.1373>	νῆα πέλειν: ἦ γὰρ κατὰ νηδύος ἄμμε φέρουσα
<A.R. 4.1374>	νωλεμὲς ἀργαλέοισιν ὀιζύει καμάτοισιν.
<A.R. 4.1375>	ἀλλά μιν ἀστεμφεῖ τε βίῃ καὶ ἀτειρέσιν ὤμοις
<A.R. 4.1376>	ὑψόθεν ἀνθέμενοι ψαμαθώδεος ἔνδοθι γαίης
<A.R. 4.1377>	οἴσομεν, ᾗ προτέρωσε ταχὺς πόδας ἤλασεν ἵππος.
<A.R. 4.1378>	οὐ γὰρ ὅγε ξηρὴν ὑποδύσεται: ἴχνια δ' ἡμῖν
<A.R. 4.1379>	σημανέειν τιν' ἔολπα μυχὸν καθύπερθε θαλάσσης."
<A.R. 4.1380>	̔͂Ως ηὔδα: πάντεσσι δ' ἐπήβολος ἥνδανε μῆτις:
<A.R. 4.1381>	Μουσάων ὅδε μῦθος: ἐγὼ δ' ὑπακουὸς ἀείδω
<A.R. 4.1382>	Πιερίδων, καὶ τήνδε πανατρεκὲς ἔκλυον ὀμφήν,
<A.R. 4.1383>	ὑμέας, ὦ πέρι δὴ μέγα φέρτατοι υἷες ἀνάκτων,
<A.R. 4.1384>	ᾗ βίῃ ᾗ τ' ἀρετῇ Λιβύης ἀνὰ θῖνας ἐρήμους
<A.R. 4.1385>	νῆα μεταχρονίην ὅσα τ' ἔνδοθι νηὸς ἄγεσθε,
<A.R. 4.1386>	ἀνθεμένους ὤμοισι φέρειν δυοκαίδεκα πάντα
<A.R. 4.1387>	ἤμαθ' ὁμοῦ νύκτας τε. δύην γε μὲν ἢ καὶ ὀιζὺν
<A.R. 4.1388>	τίς κ' ἐνέποι, τὴν κεῖνοι ἀνέπλησαν μογέοντες;
<A.R. 4.1389>	ἔμπεδον ἀθανάτων ἔσαν αἵματος, οἷον ὑπέσταν
<A.R. 4.1390>	ἔργον, ἀναγκαίῃ βεβιημένοι. αὐτὰρ ἐπιπρὸ
<A.R. 4.1391>	τῆλε μάλ' ἀσπασίως Τριτωνίδος ὕδασι λίμνης
<A.R. 4.1392>	ὡς φέρον, ὡς εἰσβάντες ἀπὸ στιβαρῶν θέσαν ὤμων.
<A.R. 4.1393>	Λυσσαλέοις δἤπειτ' ἴκελοι κυσὶν ἀίσσοντες
<A.R. 4.1394>	πίδακα μαστεύεσκον: ἐπὶ ξηρὴ γὰρ ἔκειτο
<A.R. 4.1395>	δίψα δυηπαθίῃ τε καὶ ἄλγεσιν, οὐδ' ἐμάτησαν
<A.R. 4.1396>	πλαζόμενοι: ἷξον δ' ἱερὸν πέδον, ᾧ ἔνι Λάδων
<A.R. 4.1397>	εἰσέτι που χθιζὸν παγχρύσεα ῥύετο μῆλα
<A.R. 4.1398>	χώρῳ ἐν ̓́Ατλαντος, χθόνιος ὄφις: ἀμφὶ δὲ νύμφαι
<A.R. 4.1399>	̔Εσπερίδες ποίπνυον, ἐφίμερον ἀείδουσαι.
<A.R. 4.1400>	δὴ τότε δ' ἤδη τῆμος ὑφ' ̔Ηρακλῆι δαϊχθεὶς
<A.R. 4.1401>	μήλειον βέβλητο ποτὶ στύπος: οἰόθι δ' ἄκρῃ
<A.R. 4.1402>	οὐρῇ ἔτι σκαίρεσκεν: ἀπὸ κρατὸς δὲ κελαινὴν
<A.R. 4.1403>	ἄχρις ἐπ' ἄκνηστιν κεῖτ' ἄπνοος: ἐκ δὲ λιπόντων
<A.R. 4.1404>	ὕδρης Λερναίης χόλον αἵματι πικρὸν ὀιστῶν
<A.R. 4.1405>	μυῖαι πυθομένοισιν ἐφ' ἕλκεσι τερσαίνοντο.
<A.R. 4.1406>	ἀγχοῦ δ' ̔Εσπερίδες κεφαλαῖς ἔπι χεῖρας ἔχουσαι
<A.R. 4.1407>	ἀργυφέας ξανθῇσι λίγ' ἔστενον: οἱ δ' ἐπέλασσαν
<A.R. 4.1408>	ἄφνω ὁμοῦ: ταὶ δ' αἶψα κόνις καὶ γαῖα, κιόντων
<A.R. 4.1409>	ἐσσυμένως, ἐγένοντο καταυτόθι. νώσατο δ' ̓Ορφεὺς
<A.R. 4.1410>	θεῖα τέρα, τὰς δέ σφι παρηγορέεσκε λιτῇσιν:
<A.R. 4.1411>	"Δαίμονες ὦ καλαὶ καὶ ἐύφρονες, ἵλατ', ἄνασσαι,
<A.R. 4.1412>	εἴτ' οὖν οὐρανίαις ἐναρίθμιοί ἐστε θεῇσιν,
<A.R. 4.1413>	εἴτε καταχθονίαις, εἴτ' οἰοπόλοι καλέεσθε
<A.R. 4.1414>	νύμφαι: ἴτ' ὦ νύμφαι, ἱερὸν γένος ̓Ωκεανοῖο,
<A.R. 4.1415>	δείξατ' ἐελδομένοισιν ἐνωπαδὶς ἄμμι φανεῖσαι
<A.R. 4.1416>	ἤ τινα πετραίην χύσιν ὕδατος, ἤ τινα γαίης
<A.R. 4.1417>	ἱερὸν ἐκβλύοντα, θεαί, ῥόον, ᾧ ἀπὸ δίψαν
<A.R. 4.1418>	αἰθομένην ἄμοτον λωφήσομεν. εἰ δέ κεν αὖτις
<A.R. 4.1419>	δή ποτ' ̓Αχαιίδα γαῖαν ἱκώμεθα ναυτιλίῃσιν,
<A.R. 4.1420>	δὴ τότε μυρία δῶρα μετὰ πρώτῃσι θεάων
<A.R. 4.1421>	λοιβάς τ' εἰλαπίνας τε παρέξομεν εὐμενέοντες."
<A.R. 4.1422>	̔͂Ως φάτο λισσόμενος ἀδινῇ ὀπί: ταὶ δ' ἐλέαιρον
<A.R. 4.1423>	ἐγγύθεν ἀχνυμένους: καὶ δὴ χθονὸς ἐξανέτειλαν
<A.R. 4.1424>	ποίην πάμπρωτον: ποίης γε μὲν ὑψόθι μακροὶ
<A.R. 4.1425>	βλάστεον ὅρπηκες: μετὰ δ' ἔρνεα τηλεθάοντα
<A.R. 4.1426>	πολλὸν ὑπὲρ γαίης ὀρθοσταδὸν ἠέξοντο.
<A.R. 4.1427>	̔Εσπέρη αἴγειρος, πτελέη δ' ̓Ερυθηὶς ἔγεντο:
<A.R. 4.1428>	Λἴγλη δ' ἰτείης ἱερὸν στύπος. ἐκ δέ νυ κείνων
<A.R. 4.1429>	δενδρέων, οἷαι ἔσαν, τοῖαι πάλιν ἔμπεδον αὔτως
<A.R. 4.1430>	ἐξέφανεν, θάμβος περιώσιον, ἔκφατο δ' Λἴγλη
<A.R. 4.1431>	μειλιχίοις ἐπέεσσιν ἀμειβομένη χατέοντας:
<A.R. 4.1432>	"̓͂Η ἄρα δὴ μέγα πάμπαν ἐφ' ὑμετέροισιν ὄνειαρ
<A.R. 4.1433>	δεῦρ' ἔμολεν καμάτοισιν ὁ κύντατος, ὅστις ἀπούρας
<A.R. 4.1434>	φρουρὸν ὄφιν ζωῆς παγχρύσεα μῆλα θεάων
<A.R. 4.1435>	οἴχετ' ἀειράμενος: στυγερὸν δ' ἄχος ἄμμι λέλειπται.
<A.R. 4.1436>	ἤλυθε γὰρ χθιζός τις ἀνὴρ ὀλοώτατος ὕβριν
<A.R. 4.1437>	καὶ δέμας: ὄσσε δέ οἱ βλοσυρῷ ὑπέλαμπε μετώπῳ:
<A.R. 4.1438>	νηλής: ἀμφὶ δὲ δέρμα πελωρίου ἕστο λέοντος
<A.R. 4.1439>	ὠμόν, ἀδέψητον: στιβαρὸν δ' ἔχεν ὄζον ἐλαίης
<A.R. 4.1440>	τόξα τε, τοῖσι πέλωρ τόδ' ἀπέφθισεν ἰοβολήσας.
<A.R. 4.1441>	ἤλυθε δ' οὖν κἀκεῖνος, ἅ τε χθόνα πεζὸς ὁδεύων,
<A.R. 4.1442>	δίψῃ καρχαλέος: παίφασσε δὲ τόνδ' ἀνὰ χῶρον,
<A.R. 4.1443>	ὕδωρ ἐξερέων, τὸ μὲν οὔ ποθι μέλλεν ἰδέσθαι.
<A.R. 4.1444>	ἥδε δέ τις πέτρη Τριτωνίδος ἐγγύθι λίμνης:
<A.R. 4.1445>	τὴν ὅγ' ἐπιφρασθείς, ἢ καὶ θεοῦ ἐννεσίῃσιν,
<A.R. 4.1446>	λὰξ ποδὶ τύψεν ἔνερθε: τὸ δ' ἀθρόον ἔβλυσεν ὕδωρ.
<A.R. 4.1447>	αὐτὰρ ὅγ' ἄμφω χεῖρε πέδῳ καὶ στέρνον ἐρείσας
<A.R. 4.1448>	ῥωγάδος ἐκ πέτρης πίεν ἄσπετον, ὄφρα βαθεῖαν
<A.R. 4.1449>	νηδύν, φορβάδι ἶσος ἐπιπροπεσών, ἐκορέσθη."
<A.R. 4.1450>	̔͂Ως φάτο: τοὶ δ' ἀσπαστὸν ἵνα σφίσι πέφραδεν Αἴγλη
<A.R. 4.1451>	πίδακα, τῇ θέον αἶψα κεχαρμένοι, ὄφρ' ἐπέκυρσαν.
<A.R. 4.1452>	ὡς δ' ὁπότε στεινὴν περὶ χηραμὸν εἱλίσσονται
<A.R. 4.1453>	γειομόροι μύρμηκες ὁμιλαδόν, ἢ ὅτε μυῖαι
<A.R. 4.1454>	ἀμφ' ὀλίγην μέλιτος γλυκεροῦ λίβα πεπτηυῖαι
<A.R. 4.1455>	ἄπλητον μεμάασιν ἐπήτριμοι: ὧς τότ' ἀολλεῖς
<A.R. 4.1456>	πετραίῃ Μινύαι περὶ πίδακι δινεύεσκον.
<A.R. 4.1457>	καί πού τις διεροῖς ἐπὶ χείλεσιν εἶπεν ἰανθείς:
<A.R. 4.1458>	"̓͂Ω πόποι, ἦ καὶ νόσφιν ἐὼν ἐσάωσεν ἑταίρους
<A.R. 4.1459>	̔Ηρακλέης δίψῃ κεκμηότας. ἀλλά μιν εἴ πως
<A.R. 4.1460>	δήοιμεν στείχοντα δι' ἠπείροιο κιόντες."
<A.R. 4.1461>	̓͂Η, καὶ ἀμειβομένων, οἵ τ' ἄρμενοι ἐς τόδε ἔργον,
<A.R. 4.1462>	ἔκριθεν ἄλλυδις ἄλλος ἐπαΐξας ἐρεείνειν.
<A.R. 4.1463>	ἴχνια γὰρ νυχίοισιν ἐπηλίνδητ' ἀνέμοισιν
<A.R. 4.1464>	κινυμένης ἀμάθου. Βορέαο μὲν ὡρμήθησαν
<A.R. 4.1465>	υἷε δύω, πτερύγεσσι πεποιθότε. ποσσὶ δὲ κούφοις
<A.R. 4.1466>	Εὔφημος πίσυνος, Λυγκεύς γε μὲν ὀξέα τηλοῦ
<A.R. 4.1467>	ὄσσε βαλεῖν: πέμπτος δὲ μετὰ σφίσιν ἔσσυτο Κάνθος.
<A.R. 4.1468>	τὸν μὲν ἄρ' αἶσα θεῶν κείνην ὁδὸν ἠνορέη τε
<A.R. 4.1469>	ὦρσεν, ἵν' ̔Ηρακλῆος ἀπηλεγέως πεπύθοιτο,
<A.R. 4.1470>	Εἰλατίδην Πολύφημον ὅπῃ λίπε: μέμβλετο γάρ οἱ
<A.R. 4.1471>	οὗ ἕθεν ἀμφ' ἑτάροιο μεταλλῆσαι τὰ ἕκαστα.
<A.R. 4.1472>	ἀλλ' ὁ μὲν οὖν Μυσοῖσιν ἐπικλεὲς ἄστυ πολίσσας
<A.R. 4.1473>	νόστου κηδοσύνῃσιν ἔβη διζήμενος ??ργὼ
<A.R. 4.1474>	τῆλε δι' ἠπείροιο: τέως δ' ἐξίκετο γαῖαν
<A.R. 4.1475>	ἀγχιάλων Χαλύβων: τόθι μιν καὶ Μοῖρ' ἐδάμασσεν.
<A.R. 4.1476>	καί οἱ ὑπὸ βλωθρὴν ἀχερωίδα σῆμα τέτυκται
<A.R. 4.1477>	τυτθὸν ἁλὸς προπάροιθεν. ἀτὰρ τότε γ' ̔Ηρακλῆα
<A.R. 4.1478>	μοῦνον ἀπειρεσίης τηλοῦ χθονὸς εἴσατο Λυγκεὺς
<A.R. 4.1479>	τὼς ἰδέειν, ὥς τίς τε νέῳ ἐνὶ ἤματι μήνην
<A.R. 4.1480>	ἢ ἴδεν, ἢ ἐδόκησεν ἐπαχλύουσαν ἰδέσθαι.
<A.R. 4.1481>	ἐς δ' ἑτάρους ἀνιὼν μυθήσατο, μή μιν ἔτ' ἄλλον
<A.R. 4.1482>	μαστῆρα στείχοντα κιχησέμεν: οἱ δὲ καὶ αὐτοὶ
<A.R. 4.1483>	ἤλυθον, Εὔφημός τε πόδας ταχὺς υἷέ τε δοιὼ
<A.R. 4.1484>	Θρηικίου Βορέω, μεταμώνια μοχθήσαντε.
<A.R. 4.1485>	Κάνθε, σὲ δ' οὐλόμεναι Λιβύῃ ἔνι Κῆρες ἕλοντο.
<A.R. 4.1486>	πώεσι φερβομένοισι συνήντεες: εἵπετο δ' ἀνὴρ
<A.R. 4.1487>	αὐλίτης, ὅ ς' ἑῶν μήλων πέρι, τόφρ' ἑτάροισιν
<A.R. 4.1488>	δευομένοις κομίσειας, ἀλεξόμενος κατέπεφνεν
<A.R. 4.1489>	λᾶι βαλών: ἐπεὶ οὐ μὲν ἀφαυρότερός γ' ἐτέτυκτο,
<A.R. 4.1490>	νἱωνὸς Φοίβοιο Λυκωρείοιο Κάφαυρος
<A.R. 4.1491>	κούρης τ' αἰδοίης ̓Ακακαλλίδος, ἥν ποτε Μίνως
<A.R. 4.1492>	ἐς Αιβύην ἀπένασσε θεοῦ βαρὺ κῦμα φέρουσαν,
<A.R. 4.1493>	θυγατέρα σφετέρην: ἡ δ' ἀγλαὸν υἱέα Φοίβῳ
<A.R. 4.1494>	τίκτεν, ὃν ̓Αμφίθεμιν Γαράμαντά τε κικλήσκουσιν.
<A.R. 4.1495>	̓Αμφίθεμις δ' ἄρ' ἔπειτα μίγη Τριτωνίδι νύμφῃ:
<A.R. 4.1496>	ἡ δ' ἄρα οἱ Νασάμωνα τέκεν κρατερόν τε Κάφαυρον,
<A.R. 4.1497>	ὃς τότε Κάνθον ἔπεφνεν ἐπὶ ῥήνεσσιν ἑοῖσιν.
<A.R. 4.1498>	οὐδ' ὅγ' ἀριστήων χαλεπὰς ἠλεύατο χεῖρας,
<A.R. 4.1499>	ὡς μάθον οἷον ἔρεξε. νέκυν δ' ἀνάειραν ὀπίσσω
<A.R. 4.1500>	πευθόμενοι Μινύαι, γαίῃ δ' ἐνὶ ταρχύσαντο
<A.R. 4.1501>	μυρόμενοι: τὰ δὲ μῆλα μετὰ σφέας οἵγ' ἐκόμισσαν.
<A.R. 4.1502>	̓́Ενθα καὶ ̓Αμπυκίδην αὐτῷ ἐνὶ ἤματι Μόψον
<A.R. 4.1503>	νηλειὴς ἕλε πότμος: ἀδευκέα δ' οὐ φύγεν αἶσαν
<A.R. 4.1504>	μαντοσύναις: οὐ γάρ τις ἀποτροπίη θανάτοιο.
<A.R. 4.1505>	κεῖτο δ' ἐπὶ ψαμάθοισι μεσημβρινὸν ἦμαρ ἀλύσκων
<A.R. 4.1506>	δεινὸς ὄφις, νωθὴς μὲν ἑκὼν ἀέκοντα χαλέψαι:
<A.R. 4.1507>	οὐδ' ἂν ὑποτρέσσαντος ἐνωπαδὶς ἀίξειεν.
<A.R. 4.1508>	ἀλλὰ μὲν ᾧ τὰ πρῶτα μελάγχιμον ἰὸν ἐνείη
<A.R. 4.1509>	ζωόντων, ὅσα γαῖα φερέσβιος ἔμπνοα βόσκει,
<A.R. 4.1510>	οὐδ' ὁπόσον πήχυιον ἐς ̓́Αιδα γίγνεται οἶμος,
<A.R. 4.1511>	οὐδ' εἰ Παιήων, εἴ μοι θέμις ἀμφαδὸν εἰπεῖν,
<A.R. 4.1512>	φαρμάσσοι, ὅτε μοῦνον ἐνιχρίμψῃσιν ὀδοῦσιν.
<A.R. 4.1513>	εὖτε γὰρ ἰσόθεος Λιβύην ὑπερέπτατο Περσεὺς
<A.R. 4.1514>	Εὐρυμέδων--καὶ γὰρ τὸ κάλεσκέ μιν οὔνομα μήτηρ--
<A.R. 4.1515>	Γοργόνος ἀρτίτομον κεφαλὴν βασιλῆι κομίζων,
<A.R. 4.1516>	ὅσσαι κυανέου στάγες αἵματος οὖδας ἵκοντο,
<A.R. 4.1517>	αἱ πᾶσαι κείνων ὀφίων γένος ἐβλάστησαν.
<A.R. 4.1518>	τῷ δ' ἄκρην ἐπ' ἄκανθαν ἐνεστηρίξατο Μόψος
<A.R. 4.1519>	λαιὸν ἐπιπροφέρων ταρσὸν ποδός: αὐτὰρ ὁ μέσσην
<A.R. 4.1520>	κερκίδα καὶ μυῶνα, πέριξ ὀδύνῃσιν ἑλιχθείς,
<A.R. 4.1521>	σάρκα δακὼν ἐχάραξεν. ἀτὰρ Μήδεια καὶ ἄλλαι
<A.R. 4.1522>	ἔτρεσαν ἀμφίπολοι: ὁ δὲ φοίνιον ἕλκος ἄφασσεν
<A.R. 4.1523>	θαρσαλέως, ἕνεκ' οὔ μιν ὑπέρβιον ἄλγος ἔτειρεν.
<A.R. 4.1524>	σχέτλιος: ἦ τέ οἱ ἤδη ὑπὸ χροῒ δύετο κῶμα
<A.R. 4.1525>	λυσιμελές, πολλὴ δὲ κατ' ὀφθαλμῶν χέετ' ἀχλύς.
<A.R. 4.1526>	αὐτίκα δὲ κλίνας δαπέδῳ βεβαρηότα γυῖα
<A.R. 4.1527>	ψύχετ' ἀμηχανίῃ: ἕταροι δέ μιν ἀμφαγέροντο
<A.R. 4.1528>	ἥρως τ' Αἰσονίδης, ἀδινῇ περιθαμβέες ἄτῃ.
<A.R. 4.1529>	οὐδὲ μὲν οὐδ' ἐπὶ τυτθὸν ἀποφθίμενός περ ἔμελλεν
<A.R. 4.1530>	κεῖσθαι ὑπ' ἠελίῳ. πύθεσκε γὰρ ἔνδοθι σάρκας
<A.R. 4.1531>	ἰὸς ἄφαρ, μυδόωσα δ' ἀπὸ χροὸς ἔρρεε λάχνη.
<A.R. 4.1532>	αἶψα δὲ χαλκείῃσι βαθὺν τάφον ἐξελάχαινον
<A.R. 4.1533>	ἐσσυμένως μακέλῃσιν: ἐμοιρήσαντο δὲ χαίτας
<A.R. 4.1534>	αὐτοὶ ὁμῶς κοῦραί τε, νέκυν ἐλεεινὰ παθόντα
<A.R. 4.1535>	μυρόμενοι: τρὶς δ' ἀμφὶ σὺν ἔντεσι δινηθέντες
<A.R. 4.1536>	εὖ κτερέων ἴσχοντα, χυτὴν ἐπὶ γαῖαν ἔθεντο.
<A.R. 4.1537>	̓Αλλ' ὅτε δή ῥ' ἐπὶ νηὸς ἔβαν, πρήσοντος ἀήτεω
<A.R. 4.1538>	ἂμ πέλαγος νοτίοιο, πόρους τ' ἀπετεκμήραντο
<A.R. 4.1539>	λίμνης ἐκπρομολεῖν Τριτωνίδος, οὔτινα μῆτιν
<A.R. 4.1540>	δὴν ἔχον, ἀφραδέως δὲ πανημέριοι φορέοντο.
<A.R. 4.1541>	ὡς δὲ δράκων σκολιὴν εἱλιγμένος ἔρχεται οἶμον,
<A.R. 4.1542>	εὖτέ μιν ὀξύτατον θάλπει σέλας ἠελίοιο:
<A.R. 4.1543>	ῥοίζῳ δ' ἔνθα καὶ ἔνθα κάρη στρέφει, ἐν δέ οἱ ὄσσε
<A.R. 4.1544>	σπινθαρύγεσσι πυρὸς ἐναλίγκια μαιμώοντι
<A.R. 4.1545>	λάμπεται, ὄφρα μυχόνδε διὰ ῥωχμοῖο δύηται:
<A.R. 4.1546>	ὧς ̓Αργὼ λίμνης στόμα ναύπορον ἐξερέουσα
<A.R. 4.1547>	ἀμφεπόλει δηναιὸν ἐπὶ χρόνον. αὐτίκα δ' ̓Ορφεὺς
<A.R. 4.1548>	κέκλετ' ̓Απόλλωνος τρίποδα μέγαν ἔκτοθι νηὸς
<A.R. 4.1549>	δαίμοσιν ἐγγενέταις νόστῳ ἔπι μείλια θέσθαι.
<A.R. 4.1550>	καὶ τοὶ μὲν Φοίβου κτέρας ἵδρυον ἐν χθονὶ βάντες:
<A.R. 4.1551>	τοῖσιν δ' αἰζηῷ ἐναλίγκιος ἀντεβόλησεν
<A.R. 4.1552>	Τρίτων εὐρυβίης, γαίης δ' ἀνὰ βῶλον ἀείρας
<A.R. 4.1553>	ξείνι' ἀριστήεσσι προΐσχετο, φώνησέν τε:
<A.R. 4.1554>	"Δέχθε, φίλοι: ἐπεὶ οὐ περιώσιον ἐγγυαλίξαι
<A.R. 4.1555>	ἐνθάδε νῦν πάρ' ἐμοὶ ξεινήιον ἀντομένοισιν.
<A.R. 4.1556>	εἰ δέ τι τῆσδε πόρους μαίεσθ' ἁλός, οἷά τε πολλὰ
<A.R. 4.1557>	ἄνθρωποι χατέουσιν ἐπ' ἀλλοδαπῇ περόωντες,
<A.R. 4.1558>	ἐξερέω. δὴ γάρ με πατὴρ ἐπιίστορα πόντου
<A.R. 4.1559>	θῆκε Ποσειδάων τοῦδ' ἔμμεναι. αὐτὰρ ἀνάσσω
<A.R. 4.1560>	παρραλίης, εἰ δή τιν' ἀκούετε νόσφιν ἐόντες
<A.R. 4.1561>	Εὐρύπυλον Λιβύῃ θηροτρόφῳ ἐγγεγαῶτα."
<A.R. 4.1562>	̔͂Ως ηὔδα: πρόφρων δ' ὑπερέσχεθε βώλακι χεῖρας
<A.R. 4.1563>	Εὔφημος, καὶ τοῖα παραβλήδην προσέειπεν:
<A.R. 4.1564>	"̓Απίδα καὶ πέλαγος Μινώιον εἴ νύ που, ἥρως,
<A.R. 4.1565>	ἐξεδάης, νημερτὲς ἀνειρομένοισιν ἔνισπε.
<A.R. 4.1566>	δεῦρο γὰρ οὐκ ἐθέλοντες ἱκάνομεν, ἀλλὰ βαρείαις
<A.R. 4.1567>	χρίμψαντες γαίης ἐπὶ πείρασι τῆσδε θυέλλαις
<A.R. 4.1568>	νῆα μεταχρονίην ἐκομίσσαμεν ἐς τόδε λίμνης
<A.R. 4.1569>	χεῦμα δι' ἠπείρου βεβαρημένοι: οὐδέ τι ἴδμεν,
<A.R. 4.1570>	πῇ πλόος ἐξανέχει Πελοπηίδα γαῖαν ἱκέσθαι."
<A.R. 4.1571>	̔͂Ως ἄρ' ἔφη: ὁ δὲ χεῖρα τανύσσατο, δεῖξε δ' ἄπωθεν
<A.R. 4.1572>	φωνήσας πόντον τε καὶ ἀγχιβαθὲς στόμα λίμνης:
<A.R. 4.1573>	"Κείνη μὲν πόντοιο διήλυσις, ἔνθα μάλιστα
<A.R. 4.1574>	βένθος ἀκίνητον μελανεῖ: ἑκάτερθε δὲ λευκαὶ
<A.R. 4.1575>	ῥηγμῖνες φρίσσουσι διαυγέες: ἡ δὲ μεσηγὺ
<A.R. 4.1576>	ῥηγμίνων στεινὴ τελέθει ὁδὸς ἐκτὸς ἐλάσσαι.
<A.R. 4.1577>	κεῖνο δ' ὑπηέριον θείην Πελοπηίδα γαῖαν
<A.R. 4.1578>	εἰσανέχει πέλαγος Κρήτης ὕπερ: ἀλλ' ἐπὶ χειρὸς
<A.R. 4.1579>	δεξιτερῆς, λίμνηθεν ὅτ' εἰς ἁλὸς οἶδμα βάλητε,
<A.R. 4.1580>	τόφρ' αὐτὴν παρὰ χέρσον ἐεργμένοι ἰθύνεσθε,
<A.R. 4.1581>	ἔστ' ἂν ἄνω τείνῃσι: περιρρήδην δ' ἑτέρωσε
<A.R. 4.1582>	κλινομένης χέρσοιο, τότε πλόος ὔμμιν ἀπήμων
<A.R. 4.1583>	ἀγκῶνος τέτατ' ἰθὺς ἀπὸ προύχοντος ἰοῦσιν.
<A.R. 4.1584>	ἀλλ' ἴτε γηθόσυνοι, καμάτοιο δὲ μήτις ἀνίη
<A.R. 4.1585>	γιγνέσθω, νεότητι κεκασμένα γυῖα μογῆσαι."
<A.R. 4.1586>	̓́Ισκεν ἐυφρονέων: οἱ δ' αἶψ' ἐπὶ νηὸς ἔβησαν
<A.R. 4.1587>	λίμνης ἐκπρομολεῖν λελιημένοι εἰρεσίῃσιν.
<A.R. 4.1588>	καὶ δὴ ἐπιπρονέοντο μεμαότες: αὐτὰρ ὁ τείως
<A.R. 4.1589>	Τρίτων ἀνθέμενος τρίποδα μέγαν, εἴσατο λίμνην
<A.R. 4.1590>	εἰσβαίνειν: μετὰ δ' οὔτις ἐσέδρακεν, οἷον ἄφαντος
<A.R. 4.1591>	αὐτῷ σὺν τρίποδι σχεδὸν ἔπλετο. τοῖσι δ' ἰάνθη
<A.R. 4.1592>	θυμός, ὃ δὴ μακάρων τις ἐναίσιμος ἀντεβόλησεν.
<A.R. 4.1593>	καί ῥά οἱ Αἰσονίδην μήλων ὅ τι φέρτατον ἄλλων
<A.R. 4.1594>	ἤνωγον ῥέξαι καὶ ἐπευφημῆσαι ἑλόντα.
<A.R. 4.1595>	αἶψα δ' ὅγ' ἐσσυμένως ἐκρίνατο, καί μιν ἀείρας
<A.R. 4.1596>	σφάξε κατὰ πρύμνης, ἐπὶ δ' ἔννεπεν εὐχωλῇσιν:
<A.R. 4.1597>	"Δαῖμον, ὅτις λίμνης ἐπὶ πείρασι τῆσδ' ἐφαάνθης,
<A.R. 4.1598>	εἴτε σέγε Τρίτων', ἅλιον τέρας, εἴτε σε Φόρκυν,
<A.R. 4.1599>	ἢ Νηρῆα θύγατρες ἐπικλείους' ἁλοσύδναι,
<A.R. 4.1600>	ἵλαθι, καὶ νόστοιο τέλος θυμηδὲς ὄπαζε."
<A.R. 4.1601>	̓͂Η ῥ', ἅμα δ' εὐχωλῇσιν ἐς ὕδατα λαιμοτομήσας
<A.R. 4.1602>	ἧκε κατὰ πρύμνης: ὁ δὲ βένθεος ἐξεφαάνθη
<A.R. 4.1603>	τοῖος ἐών, οἷός περ ἐτήτυμος ἦεν ἰδέσθαι.
<A.R. 4.1604>	ὡς δ' ὅτ' ἀνὴρ θοὸν ἵππον ἐς εὐρέα κύκλον ἀγῶνος
<A.R. 4.1605>	στέλλῃ, ὀρεξάμενος λασίης εὐπειθέα χαίτης,
<A.R. 4.1606>	εἶθαρ ἐπιτροχάων, ὁ δ' ἐπ' αὐχένι γαῦρος ἀερθεὶς
<A.R. 4.1607>	ἕσπεται, ἀργινόεντα δ' ἐνὶ στομάτεσσι χαλινὰ
<A.R. 4.1608>	ἀμφὶς ὀδακτάζοντι παραβλήδην κροτέονται:
<A.R. 4.1609>	ὧς ὅγ' ἐπισχόμενος γλαφυρῆς ὁλκήιον ̓Αργοῦς
<A.R. 4.1610>	ἦγ' ἅλαδε προτέρωσε. δέμας δέ οἱ ἐξ ὑπάτοιο
<A.R. 4.1611>	κράατος, ἀμφί τε νῶτα καὶ ἰξύας ἔστ' ἐπὶ νηδὺν
<A.R. 4.1612>	ἀντικρὺ μακάρεσσι φυὴν ἔκπαγλον ἔικτο:
<A.R. 4.1613>	αὐτὰρ ὑπαὶ λαγόνων δίκραιρά οἱ ἔνθα καὶ ἔνθα
<A.R. 4.1614>	κήτεος ὁλκαίη μηκύνετο: κόπτε δ' ἀκάνθαις
<A.R. 4.1615>	ἄκρον ὕδωρ, αἵ τε σκολιοῖς ἐπινειόθι κέντροις
<A.R. 4.1616>	μήνης ὡς κεράεσσιν ἐειδόμεναι διχόωντο.
<A.R. 4.1617>	τόφρα δ' ἄγεν, τείως μιν ἐπιπροέηκε θαλάσσῃ
<A.R. 4.1618>	νισσομένην: δῦ δ' αἶψα μέγαν βυθόν: οἱ δ' ὁμάδησαν
<A.R. 4.1619>	ἥρωες, τέρας αἰνὸν ἐν ὀφθαλμοῖσιν ἰδόντες.
<A.R. 4.1620>	ἔνθα μὲν ̓Αργῷός τε λιμὴν καὶ σήματα νηὸς
<A.R. 4.1621>	ἠδὲ Ποσειδάωνος ἰδὲ Τρίτωνος ἔασιν
<A.R. 4.1622>	βωμοί: ἐπεὶ κεῖν' ἦμαρ ἐπέσχεθον. αὐτὰρ ἐς ἠῶ
<A.R. 4.1623>	λαίφεσι πεπταμένοις αὐτὴν ἐπὶ δεξί' ἔχοντες
<A.R. 4.1624>	γαῖαν ἐρημαίην, πνοιῇ ζεφύροιο θέεσκον.
<A.R. 4.1625>	ἦρι δ' ἔπειτ' ἀγκῶνά θ' ὁμοῦ μυχάτην τε θάλασσαν
<A.R. 4.1626>	κεκλιμένην ἀγκῶνος ὕπερ προύχοντος ἴδοντο.
<A.R. 4.1627>	αὐτίκα δὲ ζέφυρος μὲν ἐλώφεεν, ἤλυθε δ' αὔρη
<A.R. 4.1628>	ἀργέσταο νότου: κεχάροντο δὲ θυμὸν ἰωῇ.
<A.R. 4.1629>	ἦμος δ' ἠέλιος μὲν ἔδυ, ἀνὰ δ' ἤλυθεν ἀστὴρ
<A.R. 4.1630>	αὔλιος, ὅς τ' ἀνέπαυσεν ὀιζυροὺς ἀροτῆρας,
<A.R. 4.1631>	δὴ τότ' ἔπειτ' ἀνέμοιο κελαινῇ νυκτὶ λιπόντος
<A.R. 4.1632>	ἱστία λυσάμενοι περιμήκεά τε κλίναντες
<A.R. 4.1633>	ἱστόν, ἐυξέστῃσιν ἐπερρώοντ' ἐλάτῃσιν
<A.R. 4.1634>	παννύχιοι καὶ ἐπ' ἦμαρ, ἐπ' ἤματι δ' αὖτις ἰοῦσαν
<A.R. 4.1635>	νύχθ' ἑτέρην. ὑπέδεκτο δ' ἀπόπροθι παιπαλόεσσα
<A.R. 4.1636>	Κάρπαθος: ἔνθεν δ' οἵγε περαιώσεσθαι ἔμελλον
<A.R. 4.1637>	Κρήτην, ἥ τ' ἄλλων ὑπερέπλετο εἰν ἁλὶ νήσων.
<A.R. 4.1638>	Τοὺς δὲ Τάλως χάλκειος, ἀπὸ στιβαροῦ σκοπέλοιο
<A.R. 4.1639>	ῥηγνύμενος πέτρας, εἶργε χθονὶ πείσματ' ἀνάψαι,
<A.R. 4.1640>	Δικταίην ὅρμοιο κατερχομένους ἐπιωγήν:
<A.R. 4.1641>	τὸν μὲν χαλκείης μελιηγενέων ἀνθρώπων
<A.R. 4.1642>	ῥίζης λοιπὸν ἐοντα μετ' ἀνδράσιν ἡμιθέοισιν
<A.R. 4.1643>	Εὐρώπῃ Κρονίδης νήσου πόρεν ἔμμεναι σὖρον,
<A.R. 4.1644>	τρὶς περὶ χαλκείοις Κρήτην ποσὶ δινεύοντα.
<A.R. 4.1645>	ἀλλ' ἤτοι τὸ μὲν ἄλλο δέμας καὶ γυῖα τέτυκτο
<A.R. 4.1646>	χάλκεος ἠδ' ἄρρηκτος: ὑπαὶ δέ οἱ ἔσκε τένοντος
<A.R. 4.1647>	σύριγξ αἱματόεσσα κατὰ σφυρόν: αὐτὰρ ὅ τ' ἦγχε
<A.R. 4.1648>	λεπτὸς ὑμὴν ζωῆς ἔχε πείρατα καὶ θανάτοιο.
<A.R. 4.1649>	οἱ δέ, δύῃ μάλα περ δεδμημένοι, αἶψ' ἀπὸ χέρσου
<A.R. 4.1650>	νῆα περιδδείσαντες ἀνακρούεσκον ἐρετμοῖς.
<A.R. 4.1651>	καί νύ κ' ἐπισμυγερῶς Κρήτης ἑκὰς ἠέρθησαν,
<A.R. 4.1652>	ἀμφότερον δίψῃ τε καὶ ἄλγεσι μοχθίζοντες,
<A.R. 4.1653>	εἰ μή σφιν Μήδεια λιαζομένοις ἀγόρευσεν:
<A.R. 4.1654>	"Κέκλυτέ μευ. μούνη γὰρ ὀίομαι ὔμμι δαμάσσειν
<A.R. 4.1655>	ἄνδρα τόν, ὅστις ὅδ' ἐστί, καὶ εἰ παγχάλκεον ἴσχει
<A.R. 4.1656>	ὃν δέμας, ὁππότε μή οἱ ἐπ' ἀκάματος πέλοι αἰών.
<A.R. 4.1657>	ἀλλ' ἔχετ' αὐτοῦ νῆα θελήμονες ἐκτὸς ἐρωῆς
<A.R. 4.1658>	πετράων, εἵως κεν ἐμοὶ εἴξειε δαμῆναι."
<A.R. 4.1659>	̔͂Ως ἄρ' ἔφη: καὶ τοὶ μὲν ὑπὲκ βελέων ἐρύσαντο
<A.R. 4.1660>	νῆ' ἐπ' ἐρετμοῖσιν, δεδοκημένοι ἥντινα ῥέξει
<A.R. 4.1661>	μῆτιν ἀνωίστως: ἡ δὲ πτύχα πορφυρέοιο
<A.R. 4.1662>	προσχομένη πέπλοιο παρειάων ἑκάτερθεν
<A.R. 4.1663>	βήσατ' ἐπ' ἰκριόφιν: χειρὸς δέ ἑ χειρὶ μεμαρπὼς
<A.R. 4.1664>	Αἰσονίδης ἐκόμιζε διὰ κληῖδας ἰοῦσαν.
<A.R. 4.1665>	ἔνθα δ' ἀοιδῇσιν μειλίσσετο, μέλπε δὲ Κῆρας
<A.R. 4.1666>	θυμοβόρους, ̓Αίδαο θοὰς κύνας, αἳ περὶ πᾶσαν
<A.R. 4.1667>	ἠέρα δινεύουσαι ἐπὶ ζωοῖσιν ἄγονται.
<A.R. 4.1668>	τὰς γουναζομένη τρὶς μὲν παρεκέκλετ' ἀοιδαῖς,
<A.R. 4.1669>	τρὶς δὲ λιταῖς: θεμένη δὲ κακὸν νόον, ἐχθοδοποῖσιν
<A.R. 4.1670>	ὄμμασι χαλκείοιο Τάλω ἐμέγηρεν ὀπωπάς:
<A.R. 4.1671>	λευγαλέον δ' ἐπί οἱ πρῖεν χόλον, ἐκ δ' ἀίδηλα
<A.R. 4.1672>	δείκηλα προΐαλλεν, ἐπιζάφελον κοτέουσα.
<A.R. 4.1673>	Ζεῦ πάτερ, ἦ μέγα δή μοι ἐνὶ φρεσὶ θάμβος ἄηται,
<A.R. 4.1674>	εἰ δὴ μὴ νούσοισι τυπῇσί τε μοῦνον ὄλεθρος
<A.R. 4.1675>	ἀντιάει, καὶ δή τις ἀπόπροθεν ἄμμε χαλέπτει.
<A.R. 4.1676>	ὧς ὅγε χάλκειός περ ἐὼν ὑπόειξε δαμῆναι
<A.R. 4.1677>	Μηδείης βρίμῃ πολυφαρμάκου. ἂν δὲ βαρείας
<A.R. 4.1678>	ὀχλίζων λάιγγας, ἐρυκέμεν ὅρμον ἱκέσθαι.
<A.R. 4.1679>	πετραίῳ στόνυχι χρίμψε σφυρόν: ἐκ δέ οἱ ἰχὼρ
<A.R. 4.1680>	τηκομένῳ ἴκελος μολίβῳ ῥέεν: οὐδ' ἔτι δηρὸν
<A.R. 4.1681>	εἱστήκει προβλῆτος ἐπεμβεβαὼς σκοπέλοιο.
<A.R. 4.1682>	ἀλλ' ὥς τίς τ' ἐν ὄρεσσι πελωρίη ὑψόθι πεύκη,
<A.R. 4.1683>	τήν τε θοοῖς πελέκεσσιν ἔθ' ἡμιπλῆγα λιπόντες
<A.R. 4.1684>	ὑλοτόμοι δρυμοῖο κατήλυθον: ἡ δ' ὑπὸ νυκτὶ
<A.R. 4.1685>	ῥιπῇσιν μὲν πρῶτα τινάσσεται, ὕστερον αὖτε
<A.R. 4.1686>	πρυμνόθεν ἐξαγεῖσα κατήριπεν: ὧς ὅγε ποσσὶν
<A.R. 4.1687>	ἀκαμάτοις τείως μὲν ἐπισταδὸν ᾐωρεῖτο,
<A.R. 4.1688>	ὕστερον αὖτ' ἀμενηνὸς ἀπείρονι κάππεσε δούπῳ.
<A.R. 4.1689>	κεῖνο μὲν οὖν Κρήτῃ ἐνὶ δὴ κνέφας ηὐλίζοντο
<A.R. 4.1690>	ἥρωες: μετὰ δ' οἵγε νέον φαέθουσαν ἐς ἠῶ
<A.R. 4.1691>	ἱρὸν ̓Αθηναίης Μινωίδος ἱδρύσαντο,
<A.R. 4.1692>	ὕδωρ τ' εἰσαφύσαντο καὶ εἰσέβαν, ὥς κεν ἐρετμοῖς
<A.R. 4.1693>	παμπρώτιστα βάλοιεν ὑπὲρ Σαλμωνίδος ἄκρης.
<A.R. 4.1694>	Λὐτίκα δὲ Κρηταῖον ὑπὲρ μέγα λαῖτμα θέοντας
<A.R. 4.1695>	νὺξ ἐφόβει, τήνπερ τε κατουλάδα κικλήσκουσιν:
<A.R. 4.1696>	νύκτ' ὀλοὴν οὐκ ἄστρα διίσχανεν, οὐκ ἀμαρυγαὶ
<A.R. 4.1697>	μήνης: οὐρανόθεν δὲ μέλαν χάος, ἠέ τις ἄλλη
<A.R. 4.1698>	ὠρώρει σκοτίη μυχάτων ἀνιοῦσα βερέθρων.
<A.R. 4.1699>	αὐτοὶ δ', εἴτ' ̓Αίδῃ, εἴθ' ὕδασιν ἐμφορέοντο,
<A.R. 4.1700>	ἠείδειν οὐδ' ὅσσον: ἐπέτρεψαν δὲ θαλάσσῃ
<A.R. 4.1701>	νόστον, ἀμηχανέοντες, ὅπῃ φέροι. αὐτὰρ ̓Ιήσων
<A.R. 4.1702>	χεῖρας ἀνασχόμενος μεγάλῃ ὀπὶ Φοῖβον ἀύτει,
<A.R. 4.1703>	ῥύσασθαι καλέων: κατὰ δ' ἔρρεεν ἀσχαλόωντι
<A.R. 4.1704>	δάκρυα: πολλὰ δὲ Πυθοῖ ὑπέσχετο, πολλὰ δ' ̓Αμύκλαις,
<A.R. 4.1705>	πολλὰ δ' ἐς ̓Ορτυγίην ἀπερείσια δῶρα κομίσσειν.
<A.R. 4.1706>	Λητοΐδη, τύνη δὲ κατ' οὐρανοῦ ἵκεο πέτρας
<A.R. 4.1707>	ῥίμφα Μελαντίους ἀριήκοος, αἵ τ' ἐνὶ πόντῳ
<A.R. 4.1708>	ἧνται: δοιάων δὲ μιῆς ἐφύπερθεν ὀρούσας,
<A.R. 4.1709>	δεξιτερῇ χρύσειον ἀνέσχεθες ὑψόθι τόξον:
<A.R. 4.1710>	μαρμαρέην δ' ἀπέλαμψε βιὸς περὶ πάντοθεν αἴγλην.
<A.R. 4.1711>	τοῖσι δέ τις Σποράδων βαιὴ ἀπὸ τόφρ' ἐφαάνθη
<A.R. 4.1712>	νῆσος ἰδεῖν, ὀλίγης ̔Ιππουρίδος ἀντία νήσου,
<A.R. 4.1713>	ἔνθ' εὐνὰς ἐβάλοντο καὶ ἔσχεθον: αὐτίκα δ' ̓Ηὼς
<A.R. 4.1714>	φέγγεν ἀνερχομένη: τοὶ δ' ἀγλαὸν ̓Απόλλωνι
<A.R. 4.1715>	ἄλσει ἐνὶ σκιερῷ τέμενος σκιόεντά τε βωμὸν
<A.R. 4.1716>	ποίεον, Αἰγλήτην μὲν ἐυσκόπου εἵνεκεν αἴγλης
<A.R. 4.1717>	Φοῖβον κεκλόμενοι: ̓Ανάφην δέ τε λισσάδα νῆσον
<A.R. 4.1718>	ἴσκον, ὃ δὴ Φοῖβός μιν ἀτυζομένοις ἀνέφηνεν.
<A.R. 4.1719>	ῥέζον δ' ὅσσα περ ἄνδρες ἐρημαίῃ ἐνὶ ῥέζειν
<A.R. 4.1720>	ἀκτῇ ἐφοπλίσσειαν: ὃ δή σφεας ὁππότε δαλοῖς
<A.R. 4.1721>	ὕδωρ αἰθομένοισιν ἐπιλλείβοντας ἴδοντο
<A.R. 4.1722>	Μηδείης δμωαὶ Φαιηκίδες, οὐκέτ' ἔπειτα
<A.R. 4.1723>	ἴσχειν ἐν στήθεσσι γέλω σθένον, οἷα θαμειὰς
<A.R. 4.1724>	αἰὲν ἐν ̓Αλκινόοιο βοοκτασίας ὁρόωσαι.
<A.R. 4.1725>	τὰς δ' αἰσχροῖς ἥρωες ἐπεστοβέεσκον ἔπεσσιν
<A.R. 4.1726>	χλεύῃ γηθόσυνοι: γλυκερὴ δ' ἀνεδαίετο τοῖσιν
<A.R. 4.1727>	κερτομίη καὶ νεῖκος ἐπεσβόλον. ἐκ δέ νυ κείνης
<A.R. 4.1728>	μολπῆς ἡρώων νήσῳ ἔνι τοῖα γυναῖκες
<A.R. 4.1729>	ἀνδράσι δηριόωνται, ὅτ' ̓Απόλλωνα θυηλαῖς
<A.R. 4.1730>	Αἰγλήτην ̓Ανάφης τιμήορον ἱλάσκωνται.
<A.R. 4.1731>	̓Αλλ' ὅτε δὴ κἀκεῖθεν ὑπεύδια πείσματ' ἔλυσαν,
<A.R. 4.1732>	μνήσατ' ἔπειτ' Εὔφημος ὀνείρατος ἐννυχίοιο,
<A.R. 4.1733>	ἁζόμενος Μαίης υἷα κλυτόν. εἴσατο γάρ οἱ
<A.R. 4.1734>	δαιμονίη βῶλαξ ἐπιμάστιος ᾧ ἐν ἀγοστῷ
<A.R. 4.1735>	ἄρδεσθαι λευκῇσιν ὑπαὶ λιβάδεσσι γάλακτος,
<A.R. 4.1736>	ἐκ δὲ γυνὴ βώλοιο πέλειν ὀλίγης περ ἐούσης
<A.R. 4.1737>	παρθενικῇ ἰκέλη: μίχθη δέ οἱ ἐν φιλότητι
<A.R. 4.1738>	ἄσχετον ἱμερθείς: ὀλοφύρετο δ' ἠύτε κούρην
<A.R. 4.1739>	ζευξάμενος, τήν τ' αὐτὸς ἑῷ ἀτίταλλε γάλακτι:
<A.R. 4.1740>	ἡ δέ ἑ μειλιχίοισι παρηγορέεσκ' ἐπέεσσιν:
<A.R. 4.1741>	"Τρίτωνος γένος εἰμί, τεῶν τροφός, ὦ φίλε, παίδων,
<A.R. 4.1742>	οὐ κούρη: Τρίτων γὰρ ἐμοὶ Λιβύη τε τοκῆες.
<A.R. 4.1743>	ἀλλά με Νηρῆος παρακάτθεο παρθενικῇσιν
<A.R. 4.1744>	ἂμ πέλαγος ναίειν ̓Ανάφης σχεδόν: εἶμι δ' ἐς αὐγὰς
<A.R. 4.1745>	ἠελίου μετόπισθε, τεοῖς νεπόδεσσιν ἑτοίμη."
<A.R. 4.1746>	Τῷ δ' ἄρ' ἐπὶ μνῆστιν κραδίη βάλεν, ἔκ τ' ὀνόμηνεν
<A.R. 4.1747>	Αἰσονίδῃ: ὁ δ' ἔπειτα θεοπροπίας ̔Εκάτοιο
<A.R. 4.1748>	θυμῷ πεμπάζων ἀνενείκατο φώνησέν τε:
<A.R. 4.1749>	"̓͂Ω πέπον, ἦ μέγα δή δε καὶ ἀγλαὸν ἔμμορε κῦδος.
<A.R. 4.1750>	βώλακα γὰρ τεύξουσι θεοὶ πόντονδε βαλόντι
<A.R. 4.1751>	νῆσον, ἵν' ὁπλότεροι παίδων δέθεν ἐννάσσονται
<A.R. 4.1752>	παῖδες: ἐπεὶ Τρίτων ξεινήιον ἐγγυάλιξεν
<A.R. 4.1753>	τήνδε τοι ἠπείροιο Λιβυστίδος. οὔ νύ τις ἄλλος
<A.R. 4.1754>	ἀθανάτων, ἢ κεῖνος, ὅ μιν πόρεν ἀντιβολήσας."
<A.R. 4.1755>	̔͂Ως ἔφατ': οὐδ' ἁλίωσεν ὑπόκρισιν Αἰσονίδαο
<A.R. 4.1756>	Εὔφημος: βῶλον δέ, θεοπροπίῃσιν ἰανθείς,
<A.R. 4.1757>	ἧκεν ὑποβρυχίην. τῆς δ' ἔκτοθι νῆσος ἀέρθη
<A.R. 4.1758>	Καλλίστη, παίδων ἱερὴ τροφὸς Εὐφήμοιο,
<A.R. 4.1759>	οἳ πρὶν μέν ποτε δὴ Σιντηίδα Λῆμνον ἔναιον,
<A.R. 4.1760>	Λήμνου τ' ἐξελαθέντες ὑπ' ἀνδράσι Τυρσηνοῖσιν
<A.R. 4.1761>	Σπάρτην εἰσαφίκανον ἐφέστιοι: ἐκ δὲ λιπόντας
<A.R. 4.1762>	Σπάρτην Αὐτεσίωνος ἐὺς πάις ἤγαγε Θήρας
<A.R. 4.1763>	Καλλίστην ἐπὶ νῆσον, ἀμείψατο δ' οὔνομα Θήρης
<A.R. 4.1764>	ἐξ ἕθεν. ἀλλὰ τὰ μὲν μετόπιν γένετ' Εὐφήμοιο.
<A.R. 4.1765>	Κεῖθεν δ' ἀπτερέως διὰ μυρίον οἶδμα λιπόντες
<A.R. 4.1766>	Αἰγίνης ἀκτῇσιν ἐπέσχεθον: αἶψα δὲ τοίγε
<A.R. 4.1767>	ὑδρείης πέρι δῆριν ἀμεμφέα δηρίσαντο,
<A.R. 4.1768>	ὅς κεν ἀφυσσάμενος φθαίη μετὰ νῆάδ' ἱκέσθαι.
<A.R. 4.1769>	ἄμφθ γὰρ χρειώ τε καὶ ἄσπετος οὖρος ἔπειγεν.
<A.R. 4.1770>	ἔνθ' ἔτι νῦν πλήθοντας ἐπωμαδὸν ἀμφιφορῆας
<A.R. 4.1771>	ἀνθέμενοι κούφοισιν ἄφαρ κατ' ἀγῶνα πόδεσσιν
<A.R. 4.1772>	κοῦροι Μυρμιδόνων νίκης πέρι δηριόωνται.
<A.R. 4.1773>	̔́Ιλατ' ἀριστήων μακάρων γένος: αἵδε δ' ἀοιδαὶ
<A.R. 4.1774>	εἰς ἔτος ἐξ ἔτεος γλυκερώτεραι εἶεν ἀείδειν
<A.R. 4.1775>	ἀνθρώποις. ἤδη γὰρ ἐπὶ κλυτὰ πείραθ' ἱκάνω
<A.R. 4.1776>	ὑμετέρων καμάτων: ἐπεὶ οὔ νύ τις ὔμμιν ἄεθλος
<A.R. 4.1777>	αὖτις ἀπ' Αἰγίνηθεν ἀνερχομένοισιν ἐτύχθη,
<A.R. 4.1778>	οὔτ' ἀνέμων ἐριῶλαι ἐνέσταθεν: ἀλλὰ ἕκηλοι
<A.R. 4.1779>	γαῖαν Κεκροπίην παρά τ' Αὐλίδα μετρήσαντες
<A.R. 4.1780>	Εὐβοίης ἔντοσθεν ̓Οπούντιά τ' ἄστεα Λοκρῶν
<A.R. 4.1781>	ἀσπασίως ἀκτὰς Παγασηίδας εἰσαπέβητε.
