<hom. il. 18.1>	ὣς οἳ μὲν μάρναντο δέμας πυρὸς αἰθομένοιο,
<hom. il. 18.2>	̓Αντίλοχος δ' ̓Αχιλῆϊ πόδας ταχὺς ἄγγελος ἦλθε.
<hom. il. 18.3>	τὸν δ' εὗρε προπάροιθε νεῶν ὀρθοκραιράων
<hom. il. 18.4>	τὰ φρονέοντ' ἀνὰ θυμὸν ἃ δὴ τετελεσμένα ἦεν:
<hom. il. 18.5>	ὀχθήσας δ' ἄρα εἶπε πρὸς ὃν μεγαλήτορα θυμόν:
<hom. il. 18.6>	ὤ μοι ἐγώ, τί τ' ἄρ' αὖτε κάρη κομόωντες ̓Αχαιοὶ
<hom. il. 18.7>	νηυσὶν ἔπι κλονέονται ἀτυζόμενοι πεδίοιο;
<hom. il. 18.8>	μὴ δή μοι τελέσωσι θεοὶ κακὰ κήδεα θυμῷ,
<hom. il. 18.9>	ὥς ποτέ μοι μήτηρ διεπέφραδε καί μοι ἔειπε
<hom. il. 18.10>	Μυρμιδόνων τὸν ἄριστον ἔτι ζώοντος ἐμεῖο
<hom. il. 18.11>	χερσὶν ὕπο Τρώων λείψειν φάος ἠελίοιο.
<hom. il. 18.12>	ἦ μάλα δὴ τέθνηκε Μενοιτίου ἄλκιμος υἱὸς
<hom. il. 18.13>	σχέτλιος: ἦ τ' ἐκέλευον ἀπωσάμενον δήϊον πῦρ
<hom. il. 18.14>	ἂψ ἐπὶ νῆας ἴμεν, μηδ' ̔́Εκτορι ἶφι μάχεσθαι.

<hom. il. 18.15>	εἷος ὃ ταῦθ' ὥρμαινε κατὰ φρένα καὶ κατὰ θυμόν,
<hom. il. 18.16>	τόφρά οἱ ἐγγύθεν ἦλθεν ἀγαυοῦ Νέστορος υἱὸς
<hom. il. 18.17>	δάκρυα θερμὰ χέων, φάτο δ' ἀγγελίην ἀλεγεινήν:
<hom. il. 18.18>	ὤ μοι Πηλέος υἱὲ δαί̈φρονος ἦ μάλα λυγρῆς
<hom. il. 18.19>	πεύσεαι ἀγγελίης, ἣ μὴ ὤφελλε γενέσθαι.
<hom. il. 18.20>	κεῖται Πάτροκλος, νέκυος δὲ δὴ ἀμφιμάχονται
<hom. il. 18.21>	γυμνοῦ: ἀτὰρ τά γε τεύχε' ἔχει κορυθαίολος ̔́Εκτωρ.

<hom. il. 18.22>	ὣς φάτο, τὸν δ' ἄχεος νεφέλη ἐκάλυψε μέλαινα:
<hom. il. 18.23>	ἀμφοτέρῃσι δὲ χερσὶν ἑλὼν κόνιν αἰθαλόεσσαν
<hom. il. 18.24>	χεύατο κὰκ κεφαλῆς, χαρίεν δ' ᾔσχυνε πρόσωπον:
<hom. il. 18.25>	νεκταρέῳ δὲ χιτῶνι μέλαιν' ἀμφίζανε τέφρη.
<hom. il. 18.26>	αὐτὸς δ' ἐν κονίῃσι μέγας μεγαλωστὶ τανυσθεὶς
<hom. il. 18.27>	κεῖτο, φίλῃσι δὲ χερσὶ κόμην ᾔσχυνε δαί̈ζων.
<hom. il. 18.28>	δμῳαὶ δ' ἃς ̓Αχιλεὺς ληί̈σσατο Πάτροκλός τε
<hom. il. 18.29>	θυμὸν ἀκηχέμεναι μεγάλ' ἴαχον, ἐκ δὲ θύραζε
<hom. il. 18.30>	ἔδραμον ἀμφ' ̓Αχιλῆα δαί̈φρονα, χερσὶ δὲ πᾶσαι
<hom. il. 18.31>	στήθεα πεπλήγοντο, λύθεν δ' ὑπὸ γυῖα ἑκάστης.
<hom. il. 18.32>	̓Αντίλοχος δ' ἑτέρωθεν ὀδύρετο δάκρυα λείβων
<hom. il. 18.33>	χεῖρας ἔχων ̓Αχιλῆος: ὃ δ' ἔστενε κυδάλιμον κῆρ:
<hom. il. 18.34>	δείδιε γὰρ μὴ λαιμὸν ἀπαμήσειε σιδήρῳ.
<hom. il. 18.35>	σμερδαλέον δ' ᾤμωξεν: ἄκουσε δὲ πότνια μήτηρ
<hom. il. 18.36>	ἡμένη ἐν βένθεσσιν ἁλὸς παρὰ πατρὶ γέροντι,
<hom. il. 18.37>	κώκυσέν τ' ἄρ' ἔπειτα: θεαὶ δέ μιν ἀμφαγέροντο
<hom. il. 18.38>	πᾶσαι ὅσαι κατὰ βένθος ἁλὸς Νηρηί̈δες ἦσαν.
<hom. il. 18.39>	ἔνθ' ἄρ' ἔην Γλαύκη τε Θάλειά τε Κυμοδόκη τε
<hom. il. 18.40>	Νησαίη Σπειώ τε Θόη θ' ̔Αλίη τε βοῶπις
<hom. il. 18.41>	Κυμοθόη τε καὶ ̓Ακταίη καὶ Λιμνώρεια
<hom. il. 18.42>	καὶ Μελίτη καὶ ̓́Ιαιρα καὶ ̓Αμφιθόη καὶ ̓Αγαυὴ
<hom. il. 18.43>	Δωτώ τε Πρωτώ τε Φέρουσά τε Δυναμένη τε
<hom. il. 18.44>	Δεξαμένη τε καὶ ̓Αμφινόμη καὶ Καλλιάνειρα
<hom. il. 18.45>	Δωρὶς καὶ Πανόπη καὶ ἀγακλειτὴ Γαλάτεια
<hom. il. 18.46>	Νημερτής τε καὶ ̓Αψευδὴς καὶ Καλλιάνασσα:
<hom. il. 18.47>	ἔνθα δ' ἔην Κλυμένη ̓Ιάνειρά τε καὶ ̓Ιάνασσα
<hom. il. 18.48>	Μαῖρα καὶ ̓Ωρείθυια ἐϋπλόκαμός τ' ̓Αμάθεια
<hom. il. 18.49>	ἄλλαι θ' αἳ κατὰ βένθος ἁλὸς Νηρηί̈δες ἦσαν.
<hom. il. 18.50>	τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι
<hom. il. 18.51>	στήθεα πεπλήγοντο, Θέτις δ' ἐξῆρχε γόοιο:
<hom. il. 18.52>	κλῦτε κασίγνηται Νηρηί̈δες, ὄφρ' ἐὺ̈ πᾶσαι
<hom. il. 18.53>	εἴδετ' ἀκούουσαι ὅς' ἐμῷ ἔνι κήδεα θυμῷ.
<hom. il. 18.54>	ὤ μοι ἐγὼ δειλή, ὤ μοι δυσαριστοτόκεια,
<hom. il. 18.55>	ἥ τ' ἐπεὶ ἂρ τέκον υἱὸν ἀμύμονά τε κρατερόν τε
<hom. il. 18.56>	ἔξοχον ἡρώων: ὃ δ' ἀνέδραμεν ἔρνεϊ ἶσος:
<hom. il. 18.57>	τὸν μὲν ἐγὼ θρέψασα φυτὸν ὣς γουνῷ ἀλωῆς
<hom. il. 18.58>	νηυσὶν ἐπιπροέηκα κορωνίσιν ̓́Ιλιον εἴσω
<hom. il. 18.59>	Τρωσὶ μαχησόμενον: τὸν δ' οὐχ ὑποδέξομαι αὖτις
<hom. il. 18.60>	οἴκαδε νοστήσαντα δόμον Πηλήϊον εἴσω.
<hom. il. 18.61>	ὄφρα δέ μοι ζώει καὶ ὁρᾷ φάος ἠελίοιο
<hom. il. 18.62>	ἄχνυται, οὐδέ τί οἱ δύναμαι χραισμῆσαι ἰοῦσα.
<hom. il. 18.63>	ἀλλ' εἶμ', ὄφρα ἴδωμι φίλον τέκος, ἠδ' ἐπακούσω
<hom. il. 18.64>	ὅττί μιν ἵκετο πένθος ἀπὸ πτολέμοιο μένοντα.

<hom. il. 18.65>	ὣς ἄρα φωνήσασα λίπε σπέος: αἳ δὲ σὺν αὐτῇ
<hom. il. 18.66>	δακρυόεσσαι ἴσαν, περὶ δέ σφισι κῦμα θαλάσσης
<hom. il. 18.67>	ῥήγνυτο: ταὶ δ' ὅτε δὴ Τροίην ἐρίβωλον ἵκοντο
<hom. il. 18.68>	ἀκτὴν εἰσανέβαινον ἐπισχερώ, ἔνθα θαμειαὶ
<hom. il. 18.69>	Μυρμιδόνων εἴρυντο νέες ταχὺν ἀμφ' ̓Αχιλῆα.
<hom. il. 18.70>	τῷ δὲ βαρὺ στενάχοντι παρίστατο πότνια μήτηρ,
<hom. il. 18.71>	ὀξὺ δὲ κωκύσασα κάρη λάβε παιδὸς ἑοῖο,
<hom. il. 18.72>	καί ῥ' ὀλοφυρομένη ἔπεα πτερόεντα προσηύδα:
<hom. il. 18.73>	τέκνον τί κλαίεις; τί δέ σε φρένας ἵκετο πένθος;
<hom. il. 18.74>	ἐξαύδα, μὴ κεῦθε: τὰ μὲν δή τοι τετέλεσται
<hom. il. 18.75>	ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν
<hom. il. 18.76>	πάντας ἐπὶ πρύμνῃσιν ἀλήμεναι υἷας ̓Αχαιῶν
<hom. il. 18.77>	σεῦ ἐπιδευομένους, παθέειν τ' ἀεκήλια ἔργα.

<hom. il. 18.78>	τὴν δὲ βαρὺ στενάχων προσέφη πόδας ὠκὺς ̓Αχιλλεύς:
<hom. il. 18.79>	μῆτερ ἐμή, τὰ μὲν ἄρ μοι ̓Ολύμπιος ἐξετέλεσσεν:
<hom. il. 18.80>	ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος
<hom. il. 18.81>	Πάτροκλος, τὸν ἐγὼ περὶ πάντων τῖον ἑταίρων
<hom. il. 18.82>	ἶσον ἐμῇ κεφαλῇ; τὸν ἀπώλεσα, τεύχεα δ' ̔́Εκτωρ
<hom. il. 18.83>	δῃώσας ἀπέδυσε πελώρια θαῦμα ἰδέσθαι
<hom. il. 18.84>	καλά: τὰ μὲν Πηλῆϊ θεοὶ δόσαν ἀγλαὰ δῶρα
<hom. il. 18.85>	ἤματι τῷ ὅτε σε βροτοῦ ἀνέρος ἔμβαλον εὐνῇ.
<hom. il. 18.86>	αἴθ' ὄφελες σὺ μὲν αὖθι μετ' ἀθανάτῃς ἁλίῃσι
<hom. il. 18.87>	ναίειν, Πηλεὺς δὲ θνητὴν ἀγαγέσθαι ἄκοιτιν.
<hom. il. 18.88>	νῦν δ' ἵνα καὶ σοὶ πένθος ἐνὶ φρεσὶ μυρίον εἴη
<hom. il. 18.89>	παιδὸς ἀποφθιμένοιο, τὸν οὐχ ὑποδέξεαι αὖτις
<hom. il. 18.90>	οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε
<hom. il. 18.91>	ζώειν οὐδ' ἄνδρεσσι μετέμμεναι, αἴ κε μὴ ̔́Εκτωρ
<hom. il. 18.92>	πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,
<hom. il. 18.93>	Πατρόκλοιο δ' ἕλωρα Μενοιτιάδεω ἀποτίσῃ.

<hom. il. 18.94>	τὸν δ' αὖτε προσέειπε Θέτις κατὰ δάκρυ χέουσα:
<hom. il. 18.95>	ὠκύμορος δή μοι τέκος ἔσσεαι, οἷ' ἀγορεύεις:
<hom. il. 18.96>	αὐτίκα γάρ τοι ἔπειτα μεθ' ̔́Εκτορα πότμος ἑτοῖμος.

<hom. il. 18.97>	τὴν δὲ μέγ' ὀχθήσας προσέφη πόδας ὠκὺς ̓Αχιλλεύς:
<hom. il. 18.98>	αὐτίκα τεθναίην, ἐπεὶ οὐκ ἄρ' ἔμελλον ἑταίρῳ
<hom. il. 18.99>	κτεινομένῳ ἐπαμῦναι: ὃ μὲν μάλα τηλόθι πάτρης
<hom. il. 18.100>	ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι.
<hom. il. 18.101>	νῦν δ' ἐπεὶ οὐ νέομαί γε φίλην ἐς πατρίδα γαῖαν,
<hom. il. 18.102>	οὐδέ τι Πατρόκλῳ γενόμην φάος οὐδ' ἑτάροισι
<hom. il. 18.103>	τοῖς ἄλλοις, οἳ δὴ πολέες δάμεν ̔́Εκτορι δίῳ,
<hom. il. 18.104>	ἀλλ' ἧμαι παρὰ νηυσὶν ἐτώσιον ἄχθος ἀρούρης,
<hom. il. 18.105>	τοῖος ἐὼν οἷος οὔ τις ̓Αχαιῶν χαλκοχιτώνων
<hom. il. 18.106>	ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.
<hom. il. 18.107>	ὡς ἔρις ἔκ τε θεῶν ἔκ τ' ἀνθρώπων ἀπόλοιτο
<hom. il. 18.108>	καὶ χόλος, ὅς τ' ἐφέηκε πολύφρονά περ χαλεπῆναι,
<hom. il. 18.109>	ὅς τε πολὺ γλυκίων μέλιτος καταλειβομένοιο
<hom. il. 18.110>	ἀνδρῶν ἐν στήθεσσιν ἀέξεται ἠύ̈τε καπνός:
<hom. il. 18.111>	ὡς ἐμὲ νῦν ἐχόλωσεν ἄναξ ἀνδρῶν ̓Αγαμέμνων.
<hom. il. 18.112>	ἀλλὰ τὰ μὲν προτετύχθαι ἐάσομεν ἀχνύμενοί περ,
<hom. il. 18.113>	θυμὸν ἐνὶ στήθεσσι φίλον δαμάσαντες ἀνάγκῃ:
<hom. il. 18.114>	νῦν δ' εἶμ' ὄφρα φίλης κεφαλῆς ὀλετῆρα κιχείω
<hom. il. 18.115>	̔́Εκτορα: κῆρα δ' ἐγὼ τότε δέξομαι ὁππότε κεν δὴ
<hom. il. 18.116>	Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.
<hom. il. 18.117>	οὐδὲ γὰρ οὐδὲ βίη ̔Ηρακλῆος φύγε κῆρα,
<hom. il. 18.118>	ὅς περ φίλτατος ἔσκε Διὶ Κρονίωνι ἄνακτι:
<hom. il. 18.119>	ἀλλά ἑ μοῖρα δάμασσε καὶ ἀργαλέος χόλος ̔́Ηρης.
<hom. il. 18.120>	ὣς καὶ ἐγών, εἰ δή μοι ὁμοίη μοῖρα τέτυκται,
<hom. il. 18.121>	κείσομ' ἐπεί κε θάνω: νῦν δὲ κλέος ἐσθλὸν ἀροίμην,
<hom. il. 18.122>	καί τινα Τρωϊάδων καὶ Δαρδανίδων βαθυκόλπων
<hom. il. 18.123>	ἀμφοτέρῃσιν χερσὶ παρειάων ἁπαλάων
<hom. il. 18.124>	δάκρυ' ὀμορξαμένην ἁδινὸν στοναχῆσαι ἐφείην,
<hom. il. 18.125>	γνοῖεν δ' ὡς δὴ δηρὸν ἐγὼ πολέμοιο πέπαυμαι:
<hom. il. 18.126>	μὴ δέ μ' ἔρυκε μάχης φιλέουσά περ: οὐδέ με πείσεις.

<hom. il. 18.127>	τὸν δ' ἠμείβετ' ἔπειτα θεὰ Θέτις ἀργυρόπεζα:
<hom. il. 18.128>	ναὶ δὴ ταῦτά γε τέκνον ἐτήτυμον οὐ κακόν ἐστι
<hom. il. 18.129>	τειρομένοις ἑτάροισιν ἀμυνέμεν αἰπὺν ὄλεθρον.
<hom. il. 18.130>	ἀλλά τοι ἔντεα καλὰ μετὰ Τρώεσσιν ἔχονται
<hom. il. 18.131>	χάλκεα μαρμαίροντα: τὰ μὲν κορυθαίολος ̔́Εκτωρ
<hom. il. 18.132>	αὐτὸς ἔχων ὤμοισιν ἀγάλλεται: οὐδέ ἕ φημι
<hom. il. 18.133>	δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.
<hom. il. 18.134>	ἀλλὰ σὺ μὲν μή πω καταδύσεο μῶλον ̓́Αρηος
<hom. il. 18.135>	πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:
<hom. il. 18.136>	ἠῶθεν γὰρ νεῦμαι ἅμ' ἠελίῳ ἀνιόντι
<hom. il. 18.137>	τεύχεα καλὰ φέρουσα παρ' ̔Ηφαίστοιο ἄνακτος.

<hom. il. 18.138>	ὣς ἄρα φωνήσασα πάλιν τράπεθ' υἷος ἑοῖο,
<hom. il. 18.139>	καὶ στρεφθεῖς' ἁλίῃσι κασιγνήτῃσι μετηύδα:
<hom. il. 18.140>	ὑμεῖς μὲν νῦν δῦτε θαλάσσης εὐρέα κόλπον
<hom. il. 18.141>	ὀψόμεναί τε γέρονθ' ἅλιον καὶ δώματα πατρός,
<hom. il. 18.142>	καί οἱ πάντ' ἀγορεύσατ': ἐγὼ δ' ἐς μακρὸν ̓́Ολυμπον
<hom. il. 18.143>	εἶμι παρ' ̔́Ηφαιστον κλυτοτέχνην, αἴ κ' ἐθέλῃσιν
<hom. il. 18.144>	υἱεῖ ἐμῷ δόμεναι κλυτὰ τεύχεα παμφανόωντα.

<hom. il. 18.145>	ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:
<hom. il. 18.146>	ἣ δ' αὖτ' Οὔλυμπον δὲ θεὰ Θέτις ἀργυρόπεζα
<hom. il. 18.147>	ἤϊεν ὄφρα φίλῳ παιδὶ κλυτὰ τεύχε' ἐνείκαι.

<hom. il. 18.148>	τὴν μὲν ἄρ' Οὔλυμπον δὲ πόδες φέρον: αὐτὰρ ̓Αχαιοὶ
<hom. il. 18.149>	θεσπεσίῳ ἀλαλητῷ ὑφ' ̔́Εκτορος ἀνδροφόνοιο
<hom. il. 18.150>	φεύγοντες νῆάς τε καὶ ̔Ελλήσποντον ἵκοντο.
<hom. il. 18.151>	οὐδέ κε Πάτροκλόν περ ἐϋκνήμιδες ̓Αχαιοὶ
<hom. il. 18.152>	ἐκ βελέων ἐρύσαντο νέκυν θεράποντ' ̓Αχιλῆος:
<hom. il. 18.153>	αὖτις γὰρ δὴ τόν γε κίχον λαός τε καὶ ἵπποι
<hom. il. 18.154>	̔́Εκτωρ τε Πριάμοιο πάϊς φλογὶ εἴκελος ἀλκήν.
<hom. il. 18.155>	τρὶς μέν μιν μετόπισθε ποδῶν λάβε φαίδιμος ̔́Εκτωρ
<hom. il. 18.156>	ἑλκέμεναι μεμαώς, μέγα δὲ Τρώεσσιν ὁμόκλα:
<hom. il. 18.157>	τρὶς δὲ δύ' Αἴαντες θοῦριν ἐπιειμένοι ἀλκὴν
<hom. il. 18.158>	νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς
<hom. il. 18.159>	ἄλλοτ' ἐπαί̈ξασκε κατὰ μόθον, ἄλλοτε δ' αὖτε
<hom. il. 18.160>	στάσκε μέγα ἰάχων: ὀπίσω δ' οὐ χάζετο πάμπαν.
<hom. il. 18.161>	ὡς δ' ἀπὸ σώματος οὔ τι λέοντ' αἴθωνα δύνανται
<hom. il. 18.162>	ποιμένες ἄγραυλοι μέγα πεινάοντα δίεσθαι,
<hom. il. 18.163>	ὥς ῥα τὸν οὐκ ἐδύναντο δύω Αἴαντε κορυστὰ
<hom. il. 18.164>	̔́Εκτορα Πριαμίδην ἀπὸ νεκροῦ δειδίξασθαι.
<hom. il. 18.165>	καί νύ κεν εἴρυσσέν τε καὶ ἄσπετον ἤρατο κῦδος,
<hom. il. 18.166>	εἰ μὴ Πηλεί̈ωνι ποδήνεμος ὠκέα ̓͂Ιρις
<hom. il. 18.167>	ἄγγελος ἦλθε θέους' ἀπ' ̓Ολύμπου θωρήσσεσθαι
<hom. il. 18.168>	κρύβδα Διὸς ἄλλων τε θεῶν: πρὸ γὰρ ἧκέ μιν ̔́Ηρη.
<hom. il. 18.169>	ἀγχοῦ δ' ἱσταμένη ἔπεα πτερόεντα προσηύδα:
<hom. il. 18.170>	ὄρσεο Πηλεί̈δη, πάντων ἐκπαγλότατ' ἀνδρῶν:
<hom. il. 18.171>	Πατρόκλῳ ἐπάμυνον, οὗ εἵνεκα φύλοπις αἰνὴ
<hom. il. 18.172>	ἕστηκε πρὸ νεῶν: οἳ δ' ἀλλήλους ὀλέκουσιν
<hom. il. 18.173>	οἳ μὲν ἀμυνόμενοι νέκυος πέρι τεθνηῶτος,
<hom. il. 18.174>	οἳ δὲ ἐρύσσασθαι ποτὶ ̓́Ιλιον ἠνεμόεσσαν
<hom. il. 18.175>	Τρῶες ἐπιθύουσι: μάλιστα δὲ φαίδιμος ̔́Εκτωρ
<hom. il. 18.176>	ἑλκέμεναι μέμονεν: κεφαλὴν δέ ἑ θυμὸς ἄνωγε
<hom. il. 18.177>	πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.
<hom. il. 18.178>	ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω
<hom. il. 18.179>	Πάτροκλον Τρῳῇσι κυσὶν μέλπηθρα γενέσθαι:
<hom. il. 18.180>	σοὶ λώβη, αἴ κέν τι νέκυς ᾐσχυμμένος ἔλθῃ.

<hom. il. 18.181>	τὴν δ' ἠμείβετ' ἔπειτα ποδάρκης δῖος ̓Αχιλλεύς:
<hom. il. 18.182>	̓͂Ιρι θεὰ τίς γάρ σε θεῶν ἐμοὶ ἄγγελον ἧκε;

<hom. il. 18.183>	τὸν δ' αὖτε προσέειπε ποδήνεμος ὠκέα ̓͂Ιρις:
<hom. il. 18.184>	̔́Ηρη με προέηκε Διὸς κυδρὴ παράκοιτις:
<hom. il. 18.185>	οὐδ' οἶδε Κρονίδης ὑψίζυγος οὐδέ τις ἄλλος
<hom. il. 18.186>	ἀθανάτων, οἳ ̓́Ολυμπον ἀγάννιφον ἀμφινέμονται.

<hom. il. 18.187>	τὴν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 18.188>	πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:
<hom. il. 18.189>	μήτηρ δ' οὔ με φίλη πρίν γ' εἴα θωρήσσεσθαι
<hom. il. 18.190>	πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:
<hom. il. 18.191>	στεῦτο γὰρ ̔Ηφαίστοιο πάρ' οἰσέμεν ἔντεα καλά.
<hom. il. 18.192>	ἄλλου δ' οὔ τευ οἶδα τεῦ ἂν κλυτὰ τεύχεα δύω,
<hom. il. 18.193>	εἰ μὴ Αἴαντός γε σάκος Τελαμωνιάδαο.
<hom. il. 18.194>	ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ
<hom. il. 18.195>	ἔγχεϊ δηϊόων περὶ Πατρόκλοιο θανόντος.

<hom. il. 18.196>	τὸν δ' αὖτε προσέειπε ποδήνεμος ὠκέα ̓͂Ιρις:
<hom. il. 18.197>	εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:
<hom. il. 18.198>	ἀλλ' αὔτως ἐπὶ τάφρον ἰὼν Τρώεσσι φάνηθι,
<hom. il. 18.199>	αἴ κέ ς' ὑποδείσαντες ἀπόσχωνται πολέμοιο
<hom. il. 18.200>	Τρῶες, ἀναπνεύσωσι δ' ἀρήϊοι υἷες ̓Αχαιῶν
<hom. il. 18.201>	τειρόμενοι: ὀλίγη δέ τ' ἀνάπνευσις πολέμοιο.

<hom. il. 18.202>	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
<hom. il. 18.203>	αὐτὰρ ̓Αχιλλεὺς ὦρτο Διὶ̈ φίλος: ἀμφὶ δ' ̓Αθήνη
<hom. il. 18.204>	ὤμοις ἰφθίμοισι βάλ' αἰγίδα θυσσανόεσσαν,
<hom. il. 18.205>	ἀμφὶ δέ οἱ κεφαλῇ νέφος ἔστεφε δῖα θεάων
<hom. il. 18.206>	χρύσεον, ἐκ δ' αὐτοῦ δαῖε φλόγα παμφανόωσαν.
<hom. il. 18.207>	ὡς δ' ὅτε καπνὸς ἰὼν ἐξ ἄστεος αἰθέρ' ἵκηται
<hom. il. 18.208>	τηλόθεν ἐκ νήσου, τὴν δήϊοι ἀμφιμάχωνται,
<hom. il. 18.209>	οἵ τε πανημέριοι στυγερῷ κρίνονται ̓́Αρηϊ
<hom. il. 18.210>	ἄστεος ἐκ σφετέρου: ἅμα δ' ἠελίῳ καταδύντι
<hom. il. 18.211>	πυρσοί τε φλεγέθουσιν ἐπήτριμοι, ὑψόσε δ' αὐγὴ
<hom. il. 18.212>	γίγνεται ἀί̈σσουσα περικτιόνεσσιν ἰδέσθαι,
<hom. il. 18.213>	αἴ κέν πως σὺν νηυσὶν ἄρεω ἀλκτῆρες ἵκωνται:
<hom. il. 18.214>	ὣς ἀπ' ̓Αχιλλῆος κεφαλῆς σέλας αἰθέρ' ἵκανε:
<hom. il. 18.215>	στῆ δ' ἐπὶ τάφρον ἰὼν ἀπὸ τείχεος, οὐδ' ἐς ̓Αχαιοὺς
<hom. il. 18.216>	μίσγετο: μητρὸς γὰρ πυκινὴν ὠπίζετ' ἐφετμήν.
<hom. il. 18.217>	ἔνθα στὰς ἤϋς', ἀπάτερθε δὲ Παλλὰς ̓Αθήνη
<hom. il. 18.218>	φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.
<hom. il. 18.219>	ὡς δ' ὅτ' ἀριζήλη φωνή, ὅτε τ' ἴαχε σάλπιγξ
<hom. il. 18.220>	ἄστυ περιπλομένων δηί̈ων ὕπο θυμοραϊστέων,
<hom. il. 18.221>	ὣς τότ' ἀριζήλη φωνὴ γένετ' Αἰακίδαο.
<hom. il. 18.222>	οἳ δ' ὡς οὖν ἄϊον ὄπα χάλκεον Αἰακίδαο,
<hom. il. 18.223>	πᾶσιν ὀρίνθη θυμός: ἀτὰρ καλλίτριχες ἵπποι
<hom. il. 18.224>	ἂψ ὄχεα τρόπεον: ὄσσοντο γὰρ ἄλγεα θυμῷ.
<hom. il. 18.225>	ἡνίοχοι δ' ἔκπληγεν, ἐπεὶ ἴδον ἀκάματον πῦρ
<hom. il. 18.226>	δεινὸν ὑπὲρ κεφαλῆς μεγαθύμου Πηλεί̈ωνος
<hom. il. 18.227>	δαιόμενον: τὸ δὲ δαῖε θεὰ γλαυκῶπις ̓Αθήνη.
<hom. il. 18.228>	τρὶς μὲν ὑπὲρ τάφρου μεγάλ' ἴαχε δῖος ̓Αχιλλεύς,
<hom. il. 18.229>	τρὶς δὲ κυκήθησαν Τρῶες κλειτοί τ' ἐπίκουροι.
<hom. il. 18.230>	ἔνθα δὲ καὶ τότ' ὄλοντο δυώδεκα φῶτες ἄριστοι
<hom. il. 18.231>	ἀμφὶ σφοῖς ὀχέεσσι καὶ ἔγχεσιν. αὐτὰρ ̓Αχαιοὶ
<hom. il. 18.232>	ἀσπασίως Πάτροκλον ὑπ' ἐκ βελέων ἐρύσαντες
<hom. il. 18.233>	κάτθεσαν ἐν λεχέεσσι: φίλοι δ' ἀμφέσταν ἑταῖροι
<hom. il. 18.234>	μυρόμενοι: μετὰ δέ σφι ποδώκης εἵπετ' ̓Αχιλλεὺς
<hom. il. 18.235>	δάκρυα θερμὰ χέων, ἐπεὶ εἴσιδε πιστὸν ἑταῖρον
<hom. il. 18.236>	κείμενον ἐν φέρτρῳ δεδαϊγμένον ὀξέϊ χαλκῷ,
<hom. il. 18.237>	τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν
<hom. il. 18.238>	ἐς πόλεμον, οὐδ' αὖτις ἐδέξατο νοστήσαντα.

<hom. il. 18.239>	̓Ηέλιον δ' ἀκάμαντα βοῶπις πότνια ̔́Ηρη
<hom. il. 18.240>	πέμψεν ἐπ' ̓Ωκεανοῖο ῥοὰς ἀέκοντα νέεσθαι:
<hom. il. 18.241>	ἠέλιος μὲν ἔδυ, παύσαντο δὲ δῖοι ̓Αχαιοὶ
<hom. il. 18.242>	φυλόπιδος κρατερῆς καὶ ὁμοιί̈ου πολέμοιο.

<hom. il. 18.243>	Τρῶες δ' αὖθ' ἑτέρωθεν ἀπὸ κρατερῆς ὑσμίνης
<hom. il. 18.244>	χωρήσαντες ἔλυσαν ὑφ' ἅρμασιν ὠκέας ἵππους,
<hom. il. 18.245>	ἐς δ' ἀγορὴν ἀγέροντο πάρος δόρποιο μέδεσθαι.
<hom. il. 18.246>	ὀρθῶν δ' ἑσταότων ἀγορὴ γένετ', οὐδέ τις ἔτλη
<hom. il. 18.247>	ἕζεσθαι: πάντας γὰρ ἔχε τρόμος, οὕνεκ' ̓Αχιλλεὺς
<hom. il. 18.248>	ἐξεφάνη, δηρὸν δὲ μάχης ἐπέπαυτ' ἀλεγεινῆς.
<hom. il. 18.249>	τοῖσι δὲ Πουλυδάμας πεπνυμένος ἦρχ' ἀγορεύειν
<hom. il. 18.250>	Πανθοί̈δης: ὃ γὰρ οἶος ὅρα πρόσσω καὶ ὀπίσσω:
<hom. il. 18.251>	̔́Εκτορι δ' ἦεν ἑταῖρος, ἰῇ δ' ἐν νυκτὶ γένοντο,
<hom. il. 18.252>	ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:
<hom. il. 18.253>	ὅ σφιν ἐϋφρονέων ἀγορήσατο καὶ μετέειπεν:
<hom. il. 18.254>	ἀμφὶ μάλα φράζεσθε φίλοι: κέλομαι γὰρ ἔγωγε
<hom. il. 18.255>	ἄστυδε νῦν ἰέναι, μὴ μίμνειν ἠῶ δῖαν
<hom. il. 18.256>	ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.
<hom. il. 18.257>	ὄφρα μὲν οὗτος ἀνὴρ ̓Αγαμέμνονι μήνιε δίῳ
<hom. il. 18.258>	τόφρα δὲ ῥηί̈τεροι πολεμίζειν ἦσαν ̓Αχαιοί:
<hom. il. 18.259>	χαίρεσκον γὰρ ἔγωγε θοῇς ἐπὶ νηυσὶν ἰαύων
<hom. il. 18.260>	ἐλπόμενος νῆας αἱρησέμεν ἀμφιελίσσας.
<hom. il. 18.261>	νῦν δ' αἰνῶς δείδοικα ποδώκεα Πηλεί̈ωνα:
<hom. il. 18.262>	οἷος κείνου θυμὸς ὑπέρβιος, οὐκ ἐθελήσει
<hom. il. 18.263>	μίμνειν ἐν πεδίῳ, ὅθι περ Τρῶες καὶ ̓Αχαιοὶ
<hom. il. 18.264>	ἐν μέσῳ ἀμφότεροι μένος ̓́Αρηος δατέονται,
<hom. il. 18.265>	ἀλλὰ περὶ πτόλιός τε μαχήσεται ἠδὲ γυναικῶν.
<hom. il. 18.266>	ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:
<hom. il. 18.267>	νῦν μὲν νὺξ ἀπέπαυσε ποδώκεα Πηλεί̈ωνα
<hom. il. 18.268>	ἀμβροσίη: εἰ δ' ἄμμε κιχήσεται ἐνθάδ' ἐόντας
<hom. il. 18.269>	αὔριον ὁρμηθεὶς σὺν τεύχεσιν, εὖ νύ τις αὐτὸν
<hom. il. 18.270>	γνώσεται: ἀσπασίως γὰρ ἀφίξεται ̓́Ιλιον ἱρὴν
<hom. il. 18.271>	ὅς κε φύγῃ, πολλοὺς δὲ κύνες καὶ γῦπες ἔδονται
<hom. il. 18.272>	Τρώων: αἲ γὰρ δή μοι ἀπ' οὔατος ὧδε γένοιτο.
<hom. il. 18.273>	εἰ δ' ἂν ἐμοῖς ἐπέεσσι πιθώμεθα κηδόμενοί περ,
<hom. il. 18.274>	νύκτα μὲν εἰν ἀγορῇ σθένος ἕξομεν, ἄστυ δὲ πύργοι
<hom. il. 18.275>	ὑψηλαί τε πύλαι σανίδες τ' ἐπὶ τῇς ἀραρυῖαι
<hom. il. 18.276>	μακραὶ ἐύ̈ξεστοι ἐζευγμέναι εἰρύσσονται:
<hom. il. 18.277>	πρῶϊ δ' ὑπηοῖοι σὺν τεύχεσι θωρηχθέντες
<hom. il. 18.278>	στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν
<hom. il. 18.279>	ἐλθὼν ἐκ νηῶν περὶ τείχεος ἄμμι μάχεσθαι.
<hom. il. 18.280>	ἂψ πάλιν εἶς' ἐπὶ νῆας, ἐπεί κ' ἐριαύχενας ἵππους
<hom. il. 18.281>	παντοίου δρόμου ἄσῃ ὑπὸ πτόλιν ἠλασκάζων:
<hom. il. 18.282>	εἴσω δ' οὔ μιν θυμὸς ἐφορμηθῆναι ἐάσει,
<hom. il. 18.283>	οὐδέ ποτ' ἐκπέρσει: πρίν μιν κύνες ἀργοὶ ἔδονται.

<hom. il. 18.284>	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
<hom. il. 18.285>	Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις,
<hom. il. 18.286>	ὃς κέλεαι κατὰ ἄστυ ἀλήμεναι αὖτις ἰόντας.
<hom. il. 18.287>	ἦ οὔ πω κεκόρησθε ἐελμένοι ἔνδοθι πύργων;
<hom. il. 18.288>	πρὶν μὲν γὰρ Πριάμοιο πόλιν μέροπες ἄνθρωποι
<hom. il. 18.289>	πάντες μυθέσκοντο πολύχρυσον πολύχαλκον:
<hom. il. 18.290>	νῦν δὲ δὴ ἐξαπόλωλε δόμων κειμήλια καλά,
<hom. il. 18.291>	πολλὰ δὲ δὴ Φρυγίην καὶ Μῃονίην ἐρατεινὴν
<hom. il. 18.292>	κτήματα περνάμεν' ἵκει, ἐπεὶ μέγας ὠδύσατο Ζεύς.
<hom. il. 18.293>	νῦν δ' ὅτε πέρ μοι ἔδωκε Κρόνου πάϊς ἀγκυλομήτεω
<hom. il. 18.294>	κῦδος ἀρέσθ' ἐπὶ νηυσί, θαλάσσῃ τ' ἔλσαι ̓Αχαιούς,
<hom. il. 18.295>	νήπιε μηκέτι ταῦτα νοήματα φαῖν' ἐνὶ δήμῳ:
<hom. il. 18.296>	οὐ γάρ τις Τρώων ἐπιπείσεται: οὐ γὰρ ἐάσω.
<hom. il. 18.297>	ἀλλ' ἄγεθ' ὡς ἂν ἐγὼ εἴπω, πειθώμεθα πάντες.
<hom. il. 18.298>	νῦν μὲν δόρπον ἕλεσθε κατὰ στρατὸν ἐν τελέεσσι,
<hom. il. 18.299>	καὶ φυλακῆς μνήσασθε, καὶ ἐγρήγορθε ἕκαστος:
<hom. il. 18.300>	Τρώων δ' ὃς κτεάτεσσιν ὑπερφιάλως ἀνιάζει,
<hom. il. 18.301>	συλλέξας λαοῖσι δότω καταδημοβορῆσαι:
<hom. il. 18.302>	τῶν τινὰ βέλτερόν ἐστιν ἐπαυρέμεν ἤ περ ̓Αχαιούς.
<hom. il. 18.303>	πρῶϊ δ' ὑπηοῖοι σὺν τεύχεσι θωρηχθέντες
<hom. il. 18.304>	νηυσὶν ἔπι γλαφυρῇσιν ἐγείρομεν ὀξὺν ̓́Αρηα.
<hom. il. 18.305>	εἰ δ' ἐτεὸν παρὰ ναῦφιν ἀνέστη δῖος ̓Αχιλλεύς,
<hom. il. 18.306>	ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε
<hom. il. 18.307>	φεύξομαι ἐκ πολέμοιο δυσηχέος, ἀλλὰ μάλ' ἄντην
<hom. il. 18.308>	στήσομαι, ἤ κε φέρῃσι μέγα κράτος, ἦ κε φεροίμην.
<hom. il. 18.309>	ξυνὸς ̓Ενυάλιος, καί τε κτανέοντα κατέκτα.

<hom. il. 18.310>	ὣς ̔́Εκτωρ ἀγόρευ', ἐπὶ δὲ Τρῶες κελάδησαν
<hom. il. 18.311>	νήπιοι: ἐκ γάρ σφεων φρένας εἵλετο Παλλὰς ̓Αθήνη.
<hom. il. 18.312>	̔́Εκτορι μὲν γὰρ ἐπῄνησαν κακὰ μητιόωντι,
<hom. il. 18.313>	Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.
<hom. il. 18.314>	δόρπον ἔπειθ' εἵλοντο κατὰ στρατόν: αὐτὰρ ̓Αχαιοὶ
<hom. il. 18.315>	παννύχιοι Πάτροκλον ἀνεστενάχοντο γοῶντες.
<hom. il. 18.316>	τοῖσι δὲ Πηλεί̈δης ἁδινοῦ ἐξῆρχε γόοιο
<hom. il. 18.317>	χεῖρας ἐπ' ἀνδροφόνους θέμενος στήθεσσιν ἑταίρου
<hom. il. 18.318>	πυκνὰ μάλα στενάχων ὥς τε λὶς ἠϋγένειος,
<hom. il. 18.319>	ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ
<hom. il. 18.320>	ὕλης ἐκ πυκινῆς: ὃ δέ τ' ἄχνυται ὕστερος ἐλθών,
<hom. il. 18.321>	πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν
<hom. il. 18.322>	εἴ ποθεν ἐξεύροι: μάλα γὰρ δριμὺς χόλος αἱρεῖ:
<hom. il. 18.323>	ὣς ὃ βαρὺ στενάχων μετεφώνεε Μυρμιδόνεσσιν:

<hom. il. 18.324>	ὢ πόποι ἦ ῥ' ἅλιον ἔπος ἔκβαλον ἤματι κείνῳ
<hom. il. 18.325>	θαρσύνων ἥρωα Μενοίτιον ἐν μεγάροισι:
<hom. il. 18.326>	φῆν δέ οἱ εἰς ̓Οπόεντα περικλυτὸν υἱὸν ἀπάξειν
<hom. il. 18.327>	̓́Ιλιον ἐκπέρσαντα, λαχόντα τε ληί̈δος αἶσαν.
<hom. il. 18.328>	ἀλλ' οὐ Ζεὺς ἄνδρεσσι νοήματα πάντα τελευτᾷ:
<hom. il. 18.329>	ἄμφω γὰρ πέπρωται ὁμοίην γαῖαν ἐρεῦσαι
<hom. il. 18.330>	αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα
<hom. il. 18.331>	δέξεται ἐν μεγάροισι γέρων ἱππηλάτα Πηλεὺς
<hom. il. 18.332>	οὐδὲ Θέτις μήτηρ, ἀλλ' αὐτοῦ γαῖα καθέξει.
<hom. il. 18.333>	νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,
<hom. il. 18.334>	οὔ σε πρὶν κτεριῶ πρίν γ' ̔́Εκτορος ἐνθάδ' ἐνεῖκαι
<hom. il. 18.335>	τεύχεα καὶ κεφαλὴν μεγαθύμου σοῖο φονῆος:
<hom. il. 18.336>	δώδεκα δὲ προπάροιθε πυρῆς ἀποδειροτομήσω
<hom. il. 18.337>	Τρώων ἀγλαὰ τέκνα σέθεν κταμένοιο χολωθείς.
<hom. il. 18.338>	τόφρα δέ μοι παρὰ νηυσὶ κορωνίσι κείσεαι αὔτως,
<hom. il. 18.339>	ἀμφὶ δὲ σὲ Τρῳαὶ καὶ Δαρδανίδες βαθύκολποι
<hom. il. 18.340>	κλαύσονται νύκτάς τε καὶ ἤματα δάκρυ χέουσαι,
<hom. il. 18.341>	τὰς αὐτοὶ καμόμεσθα βίηφί τε δουρί τε μακρῷ
<hom. il. 18.342>	πιείρας πέρθοντε πόλεις μερόπων ἀνθρώπων.

<hom. il. 18.343>	ὣς εἰπὼν ἑτάροισιν ἐκέκλετο δῖος ̓Αχιλλεὺς
<hom. il. 18.344>	ἀμφὶ πυρὶ στῆσαι τρίποδα μέγαν, ὄφρα τάχιστα
<hom. il. 18.345>	Πάτροκλον λούσειαν ἄπο βρότον αἱματόεντα.
<hom. il. 18.346>	οἳ δὲ λοετροχόον τρίποδ' ἵστασαν ἐν πυρὶ κηλέῳ,
<hom. il. 18.347>	ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.
<hom. il. 18.348>	γάστρην μὲν τρίποδος πῦρ ἄμφεπε, θέρμετο δ' ὕδωρ:
<hom. il. 18.349>	αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
<hom. il. 18.350>	καὶ τότε δὴ λοῦσάν τε καὶ ἤλειψαν λίπ' ἐλαίῳ,
<hom. il. 18.351>	ἐν δ' ὠτειλὰς πλῆσαν ἀλείφατος ἐννεώροιο:
<hom. il. 18.352>	ἐν λεχέεσσι δὲ θέντες ἑανῷ λιτὶ κάλυψαν
<hom. il. 18.353>	ἐς πόδας ἐκ κεφαλῆς, καθύπερθε δὲ φάρεϊ λευκῷ.
<hom. il. 18.354>	παννύχιοι μὲν ἔπειτα πόδας ταχὺν ἀμφ' ̓Αχιλῆα
<hom. il. 18.355>	Μυρμιδόνες Πάτροκλον ἀνεστενάχοντο γοῶντες:
<hom. il. 18.356>	Ζεὺς δ' ̔́Ηρην προσέειπε κασιγνήτην ἄλοχόν τε:
<hom. il. 18.357>	ἔπρηξας καὶ ἔπειτα βοῶπις πότνια ̔́Ηρη
<hom. il. 18.358>	ἀνστήσας' ̓Αχιλῆα πόδας ταχύν: ἦ ῥά νυ σεῖο
<hom. il. 18.359>	ἐξ αὐτῆς ἐγένοντο κάρη κομόωντες ̓Αχαιοί.

<hom. il. 18.360>	τὸν δ' ἠμείβετ' ἔπειτα βοῶπις πότνια ̔́Ηρη:
<hom. il. 18.361>	αἰνότατε Κρονίδη ποῖον τὸν μῦθον ἔειπες.
<hom. il. 18.362>	καὶ μὲν δή πού τις μέλλει βροτὸς ἀνδρὶ τελέσσαι,
<hom. il. 18.363>	ὅς περ θνητός τ' ἐστὶ καὶ οὐ τόσα μήδεα οἶδε:
<hom. il. 18.364>	πῶς δὴ ἔγωγ', ἥ φημι θεάων ἔμμεν ἀρίστη,
<hom. il. 18.365>	ἀμφότερον γενεῇ τε καὶ οὕνεκα σὴ παράκοιτις
<hom. il. 18.366>	κέκλημαι, σὺ δὲ πᾶσι μετ' ἀθανάτοισιν ἀνάσσεις,
<hom. il. 18.367>	οὐκ ὄφελον Τρώεσσι κοτεσσαμένη κακὰ ῥάψαι;

<hom. il. 18.368>	ὣς οἳ μὲν τοιαῦτα πρὸς ἀλλήλους ἀγόρευον:
<hom. il. 18.369>	̔Ηφαίστου δ' ἵκανε δόμον Θέτις ἀργυρόπεζα
<hom. il. 18.370>	ἄφθιτον ἀστερόεντα μεταπρεπέ' ἀθανάτοισι
<hom. il. 18.371>	χάλκεον, ὅν ῥ' αὐτὸς ποιήσατο κυλλοποδίων.
<hom. il. 18.372>	τὸν δ' εὗρ' ἱδρώοντα ἑλισσόμενον περὶ φύσας
<hom. il. 18.373>	σπεύδοντα: τρίποδας γὰρ ἐείκοσι πάντας ἔτευχεν
<hom. il. 18.374>	ἑστάμεναι περὶ τοῖχον ἐϋσταθέος μεγάροιο,
<hom. il. 18.375>	χρύσεα δέ σφ' ὑπὸ κύκλα ἑκάστῳ πυθμένι θῆκεν,
<hom. il. 18.376>	ὄφρά οἱ αὐτόματοι θεῖον δυσαίατ' ἀγῶνα
<hom. il. 18.377>	ἠδ' αὖτις πρὸς δῶμα νεοίατο θαῦμα ἰδέσθαι.
<hom. il. 18.378>	οἳ δ' ἤτοι τόσσον μὲν ἔχον τέλος, οὔατα δ' οὔ πω
<hom. il. 18.379>	δαιδάλεα προσέκειτο: τά ῥ' ἤρτυε, κόπτε δὲ δεσμούς.
<hom. il. 18.380>	ὄφρ' ὅ γε ταῦτ' ἐπονεῖτο ἰδυίῃσι πραπίδεσσι,
<hom. il. 18.381>	τόφρά οἱ ἐγγύθεν ἦλθε θεὰ Θέτις ἀργυρόπεζα.
<hom. il. 18.382>	τὴν δὲ ἴδε προμολοῦσα Χάρις λιπαροκρήδεμνος
<hom. il. 18.383>	καλή, τὴν ὤπυιε περικλυτὸς ἀμφιγυήεις:
<hom. il. 18.384>	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
<hom. il. 18.385>	τίπτε Θέτι τανύπεπλε ἱκάνεις ἡμέτερον δῶ
<hom. il. 18.386>	αἰδοίη τε φίλη τε; πάρος γε μὲν οὔ τι θαμίζεις.
<hom. il. 18.387>	ἀλλ' ἕπεο προτέρω, ἵνα τοι πὰρ ξείνια θείω.

<hom. il. 18.388>	ὣς ἄρα φωνήσασα πρόσω ἄγε δῖα θεάων.
<hom. il. 18.389>	τὴν μὲν ἔπειτα καθεῖσεν ἐπὶ θρόνου ἀργυροήλου
<hom. il. 18.390>	καλοῦ δαιδαλέου: ὑπὸ δὲ θρῆνυς ποσὶν ἦεν:
<hom. il. 18.391>	κέκλετο δ' ̔́Ηφαιστον κλυτοτέχνην εἶπέ τε μῦθον:
<hom. il. 18.392>	̔́Ηφαιστε πρόμολ' ὧδε: Θέτις νύ τι σεῖο χατίζει.
<hom. il. 18.393>	τὴν δ' ἠμείβετ' ἔπειτα περικλυτὸς ἀμφιγυήεις:
<hom. il. 18.394>	ἦ ῥά νύ μοι δεινή τε καὶ αἰδοίη θεὸς ἔνδον,
<hom. il. 18.395>	ἥ μ' ἐσάως' ὅτε μ' ἄλγος ἀφίκετο τῆλε πεσόντα
<hom. il. 18.396>	μητρὸς ἐμῆς ἰότητι κυνώπιδος, ἥ μ' ἐθέλησε
<hom. il. 18.397>	κρύψαι χωλὸν ἐόντα: τότ' ἂν πάθον ἄλγεα θυμῷ,
<hom. il. 18.398>	εἰ μή μ' Εὐρυνόμη τε Θέτις θ' ὑπεδέξατο κόλπῳ
<hom. il. 18.399>	Εὐρυνόμη θυγάτηρ ἀψορρόου ̓Ωκεανοῖο.
<hom. il. 18.400>	τῇσι παρ' εἰνάετες χάλκευον δαίδαλα πολλά,
<hom. il. 18.401>	πόρπας τε γναμπτάς θ' ἕλικας κάλυκάς τε καὶ ὅρμους
<hom. il. 18.402>	ἐν σπῆϊ γλαφυρῷ: περὶ δὲ ῥόος ̓Ωκεανοῖο
<hom. il. 18.403>	ἀφρῷ μορμύρων ῥέεν ἄσπετος: οὐδέ τις ἄλλος
<hom. il. 18.404>	ᾔδεεν οὔτε θεῶν οὔτε θνητῶν ἀνθρώπων,
<hom. il. 18.405>	ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν.
<hom. il. 18.406>	ἣ νῦν ἡμέτερον δόμον ἵκει: τώ με μάλα χρεὼ
<hom. il. 18.407>	πάντα Θέτι καλλιπλοκάμῳ ζῳάγρια τίνειν.
<hom. il. 18.408>	ἀλλὰ σὺ μὲν νῦν οἱ παράθες ξεινήϊα καλά,
<hom. il. 18.409>	ὄφρ' ἂν ἐγὼ φύσας ἀποθείομαι ὅπλά τε πάντα.

<hom. il. 18.410>	ἦ, καὶ ἀπ' ἀκμοθέτοιο πέλωρ αἴητον ἀνέστη
<hom. il. 18.411>	χωλεύων: ὑπὸ δὲ κνῆμαι ῥώοντο ἀραιαί.
<hom. il. 18.412>	φύσας μέν ῥ' ἀπάνευθε τίθει πυρός, ὅπλά τε πάντα
<hom. il. 18.413>	λάρνακ' ἐς ἀργυρέην συλλέξατο, τοῖς ἐπονεῖτο:
<hom. il. 18.414>	σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ
<hom. il. 18.415>	αὐχένα τε στιβαρὸν καὶ στήθεα λαχνήεντα,
<hom. il. 18.416>	δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε
<hom. il. 18.417>	χωλεύων: ὑπὸ δ' ἀμφίπολοι ῥώοντο ἄνακτι
<hom. il. 18.418>	χρύσειαι ζωῇσι νεήνισιν εἰοικυῖαι.
<hom. il. 18.419>	τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ
<hom. il. 18.420>	καὶ σθένος, ἀθανάτων δὲ θεῶν ἄπο ἔργα ἴσασιν.
<hom. il. 18.421>	αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων
<hom. il. 18.422>	πλησίον, ἔνθα Θέτις περ, ἐπὶ θρόνου ἷζε φαεινοῦ,
<hom. il. 18.423>	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
<hom. il. 18.424>	τίπτε Θέτι τανύπεπλε ἱκάνεις ἡμέτερον δῶ
<hom. il. 18.425>	αἰδοίη τε φίλη τε; πάρος γε μὲν οὔ τι θαμίζεις.
<hom. il. 18.426>	αὔδα ὅ τι φρονέεις: τελέσαι δέ με θυμὸς ἄνωγεν,
<hom. il. 18.427>	εἰ δύναμαι τελέσαι γε καὶ εἰ τετελεσμένον ἐστίν.

<hom. il. 18.428>	τὸν δ' ἠμείβετ' ἔπειτα Θέτις κατὰ δάκρυ χέουσα:
<hom. il. 18.429>	̔́Ηφαιστ', ἦ ἄρα δή τις, ὅσαι θεαί εἰς' ἐν ̓Ολύμπῳ,
<hom. il. 18.430>	τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ
<hom. il. 18.431>	ὅσς' ἐμοὶ ἐκ πασέων Κρονίδης Ζεὺς ἄλγε' ἔδωκεν;
<hom. il. 18.432>	ἐκ μέν μ' ἀλλάων ἁλιάων ἀνδρὶ δάμασσεν
<hom. il. 18.433>	Αἰακίδῃ Πηλῆϊ, καὶ ἔτλην ἀνέρος εὐνὴν
<hom. il. 18.434>	πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ
<hom. il. 18.435>	κεῖται ἐνὶ μεγάροις ἀρημένος, ἄλλα δέ μοι νῦν,
<hom. il. 18.436>	υἱὸν ἐπεί μοι δῶκε γενέσθαί τε τραφέμεν τε
<hom. il. 18.437>	ἔξοχον ἡρώων: ὃ δ' ἀνέδραμεν ἔρνεϊ ἶσος:
<hom. il. 18.438>	τὸν μὲν ἐγὼ θρέψασα φυτὸν ὣς γουνῷ ἀλωῆς
<hom. il. 18.439>	νηυσὶν ἐπιπροέηκα κορωνίσιν ̓́Ιλιον εἴσω
<hom. il. 18.440>	Τρωσὶ μαχησόμενον: τὸν δ' οὐχ ὑποδέξομαι αὖτις
<hom. il. 18.441>	οἴκαδε νοστήσαντα δόμον Πηλήϊον εἴσω.
<hom. il. 18.442>	ὄφρα δέ μοι ζώει καὶ ὁρᾷ φάος ἠελίοιο
<hom. il. 18.443>	ἄχνυται, οὐδέ τί οἱ δύναμαι χραισμῆσαι ἰοῦσα.
<hom. il. 18.444>	κούρην ἣν ἄρα οἱ γέρας ἔξελον υἷες ̓Αχαιῶν,
<hom. il. 18.445>	τὴν ἂψ ἐκ χειρῶν ἕλετο κρείων ̓Αγαμέμνων.
<hom. il. 18.446>	ἤτοι ὃ τῆς ἀχέων φρένας ἔφθιεν: αὐτὰρ ̓Αχαιοὺς
<hom. il. 18.447>	Τρῶες ἐπὶ πρύμνῃσιν ἐείλεον, οὐδὲ θύραζε
<hom. il. 18.448>	εἴων ἐξιέναι: τὸν δὲ λίσσοντο γέροντες
<hom. il. 18.449>	̓Αργείων, καὶ πολλὰ περικλυτὰ δῶρ' ὀνόμαζον.
<hom. il. 18.450>	ἔνθ' αὐτὸς μὲν ἔπειτ' ἠναίνετο λοιγὸν ἀμῦναι,
<hom. il. 18.451>	αὐτὰρ ὃ Πάτροκλον περὶ μὲν τὰ ἃ τεύχεα ἕσσε,
<hom. il. 18.452>	πέμπε δέ μιν πόλεμον δέ, πολὺν δ' ἅμα λαὸν ὄπασσε.
<hom. il. 18.453>	πᾶν δ' ἦμαρ μάρναντο περὶ Σκαιῇσι πύλῃσι:
<hom. il. 18.454>	καί νύ κεν αὐτῆμαρ πόλιν ἔπραθον, εἰ μὴ ̓Απόλλων
<hom. il. 18.455>	πολλὰ κακὰ ῥέξαντα Μενοιτίου ἄλκιμον υἱὸν
<hom. il. 18.456>	ἔκταν' ἐνὶ προμάχοισι καὶ ̔́Εκτορι κῦδος ἔδωκε.
<hom. il. 18.457>	τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα
<hom. il. 18.458>	υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν
<hom. il. 18.459>	καὶ καλὰς κνημῖδας ἐπισφυρίοις ἀραρυίας
<hom. il. 18.460>	καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος
<hom. il. 18.461>	Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.

<hom. il. 18.462>	τὴν δ' ἠμείβετ' ἔπειτα περικλυτὸς ἀμφιγυήεις:
<hom. il. 18.463>	θάρσει: μή τοι ταῦτα μετὰ φρεσὶ σῇσι μελόντων.
<hom. il. 18.464>	αἲ γάρ μιν θανάτοιο δυσηχέος ὧδε δυναίμην
<hom. il. 18.465>	νόσφιν ἀποκρύψαι, ὅτε μιν μόρος αἰνὸς ἱκάνοι,
<hom. il. 18.466>	ὥς οἱ τεύχεα καλὰ παρέσσεται, οἷά τις αὖτε
<hom. il. 18.467>	ἀνθρώπων πολέων θαυμάσσεται, ὅς κεν ἴδηται.

<hom. il. 18.468>	ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:
<hom. il. 18.469>	τὰς δ' ἐς πῦρ ἔτρεψε κέλευσέ τε ἐργάζεσθαι.
<hom. il. 18.470>	φῦσαι δ' ἐν χοάνοισιν ἐείκοσι πᾶσαι ἐφύσων
<hom. il. 18.471>	παντοίην εὔπρηστον ἀϋτμὴν ἐξανιεῖσαι,
<hom. il. 18.472>	ἄλλοτε μὲν σπεύδοντι παρέμμεναι, ἄλλοτε δ' αὖτε,
<hom. il. 18.473>	ὅππως ̔́Ηφαιστός τ' ἐθέλοι καὶ ἔργον ἄνοιτο.
<hom. il. 18.474>	χαλκὸν δ' ἐν πυρὶ βάλλεν ἀτειρέα κασσίτερόν τε
<hom. il. 18.475>	καὶ χρυσὸν τιμῆντα καὶ ἄργυρον: αὐτὰρ ἔπειτα
<hom. il. 18.476>	θῆκεν ἐν ἀκμοθέτῳ μέγαν ἄκμονα, γέντο δὲ χειρὶ
<hom. il. 18.477>	ῥαιστῆρα κρατερήν, ἑτέρηφι δὲ γέντο πυράγρην.

<hom. il. 18.478>	ποίει δὲ πρώτιστα σάκος μέγα τε στιβαρόν τε
<hom. il. 18.479>	πάντοσε δαιδάλλων, περὶ δ' ἄντυγα βάλλε φαεινὴν
<hom. il. 18.480>	τρίπλακα μαρμαρέην, ἐκ δ' ἀργύρεον τελαμῶνα.
<hom. il. 18.481>	πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ
<hom. il. 18.482>	ποίει δαίδαλα πολλὰ ἰδυίῃσι πραπίδεσσιν.

<hom. il. 18.483>	ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,
<hom. il. 18.484>	ἠέλιόν τ' ἀκάμαντα σελήνην τε πλήθουσαν,
<hom. il. 18.485>	ἐν δὲ τὰ τείρεα πάντα, τά τ' οὐρανὸς ἐστεφάνωται,
<hom. il. 18.486>	Πληϊάδας θ' ̔Υάδας τε τό τε σθένος ̓Ωρίωνος
<hom. il. 18.487>	̓́Αρκτόν θ', ἣν καὶ ̓́Αμαξαν ἐπίκλησιν καλέουσιν,
<hom. il. 18.488>	ἥ τ' αὐτοῦ στρέφεται καί τ' ̓Ωρίωνα δοκεύει,
<hom. il. 18.489>	οἴη δ' ἄμμορός ἐστι λοετρῶν ̓Ωκεανοῖο.

<hom. il. 18.490>	ἐν δὲ δύω ποίησε πόλεις μερόπων ἀνθρώπων
<hom. il. 18.491>	καλάς. ἐν τῇ μέν ῥα γάμοι τ' ἔσαν εἰλαπίναι τε,
<hom. il. 18.492>	νύμφας δ' ἐκ θαλάμων δαί̈δων ὕπο λαμπομενάων
<hom. il. 18.493>	ἠγίνεον ἀνὰ ἄστυ, πολὺς δ' ὑμέναιος ὀρώρει:
<hom. il. 18.494>	κοῦροι δ' ὀρχηστῆρες ἐδίνεον, ἐν δ' ἄρα τοῖσιν
<hom. il. 18.495>	αὐλοὶ φόρμιγγές τε βοὴν ἔχον: αἳ δὲ γυναῖκες
<hom. il. 18.496>	ἱστάμεναι θαύμαζον ἐπὶ προθύροισιν ἑκάστη.
<hom. il. 18.497>	λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος
<hom. il. 18.498>	ὠρώρει, δύο δ' ἄνδρες ἐνείκεον εἵνεκα ποινῆς
<hom. il. 18.499>	ἀνδρὸς ἀποφθιμένου: ὃ μὲν εὔχετο πάντ' ἀποδοῦναι
<hom. il. 18.500>	δήμῳ πιφαύσκων, ὃ δ' ἀναίνετο μηδὲν ἑλέσθαι:
<hom. il. 18.501>	ἄμφω δ' ἱέσθην ἐπὶ ἴστορι πεῖραρ ἑλέσθαι.
<hom. il. 18.502>	λαοὶ δ' ἀμφοτέροισιν ἐπήπυον ἀμφὶς ἀρωγοί:
<hom. il. 18.503>	κήρυκες δ' ἄρα λαὸν ἐρήτυον: οἳ δὲ γέροντες
<hom. il. 18.504>	εἵατ' ἐπὶ ξεστοῖσι λίθοις ἱερῷ ἐνὶ κύκλῳ,
<hom. il. 18.505>	σκῆπτρα δὲ κηρύκων ἐν χέρς' ἔχον ἠεροφώνων:
<hom. il. 18.506>	τοῖσιν ἔπειτ' ἤϊσσον, ἀμοιβηδὶς δὲ δίκαζον.
<hom. il. 18.507>	κεῖτο δ' ἄρ' ἐν μέσσοισι δύω χρυσοῖο τάλαντα,
<hom. il. 18.508>	τῷ δόμεν ὃς μετὰ τοῖσι δίκην ἰθύντατα εἴποι.

<hom. il. 18.509>	τὴν δ' ἑτέρην πόλιν ἀμφὶ δύω στρατοὶ ἥατο λαῶν
<hom. il. 18.510>	τεύχεσι λαμπόμενοι: δίχα δέ σφισιν ἥνδανε βουλή,
<hom. il. 18.511>	ἠὲ διαπραθέειν ἢ ἄνδιχα πάντα δάσασθαι
<hom. il. 18.512>	κτῆσιν ὅσην πτολίεθρον ἐπήρατον ἐντὸς ἔεργεν:
<hom. il. 18.513>	οἳ δ' οὔ πω πείθοντο, λόχῳ δ' ὑπεθωρήσσοντο.
<hom. il. 18.514>	τεῖχος μέν ῥ' ἄλοχοί τε φίλαι καὶ νήπια τέκνα
<hom. il. 18.515>	ῥύατ' ἐφεσταότες, μετὰ δ' ἀνέρες οὓς ἔχε γῆρας:
<hom. il. 18.516>	οἳ δ' ἴσαν: ἦρχε δ' ἄρά σφιν ̓́Αρης καὶ Παλλὰς ̓Αθήνη
<hom. il. 18.517>	ἄμφω χρυσείω, χρύσεια δὲ εἵματα ἕσθην,
<hom. il. 18.518>	καλὼ καὶ μεγάλω σὺν τεύχεσιν, ὥς τε θεώ περ
<hom. il. 18.519>	ἀμφὶς ἀριζήλω: λαοὶ δ' ὑπολίζονες ἦσαν.
<hom. il. 18.520>	οἳ δ' ὅτε δή ῥ' ἵκανον ὅθι σφίσιν εἶκε λοχῆσαι
<hom. il. 18.521>	ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,
<hom. il. 18.522>	ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.
<hom. il. 18.523>	τοῖσι δ' ἔπειτ' ἀπάνευθε δύω σκοποὶ εἵατο λαῶν
<hom. il. 18.524>	δέγμενοι ὁππότε μῆλα ἰδοίατο καὶ ἕλικας βοῦς.
<hom. il. 18.525>	οἳ δὲ τάχα προγένοντο, δύω δ' ἅμ' ἕποντο νομῆες
<hom. il. 18.526>	τερπόμενοι σύριγξι: δόλον δ' οὔ τι προνόησαν.
<hom. il. 18.527>	οἳ μὲν τὰ προϊδόντες ἐπέδραμον, ὦκα δ' ἔπειτα
<hom. il. 18.528>	τάμνοντ' ἀμφὶ βοῶν ἀγέλας καὶ πώεα καλὰ
<hom. il. 18.529>	ἀργεννέων οἰῶν, κτεῖνον δ' ἐπὶ μηλοβοτῆρας.
<hom. il. 18.530>	οἳ δ' ὡς οὖν ἐπύθοντο πολὺν κέλαδον παρὰ βουσὶν
<hom. il. 18.531>	εἰράων προπάροιθε καθήμενοι, αὐτίκ' ἐφ' ἵππων
<hom. il. 18.532>	βάντες ἀερσιπόδων μετεκίαθον, αἶψα δ' ἵκοντο.
<hom. il. 18.533>	στησάμενοι δ' ἐμάχοντο μάχην ποταμοῖο παρ' ὄχθας,
<hom. il. 18.534>	βάλλον δ' ἀλλήλους χαλκήρεσιν ἐγχείῃσιν.
<hom. il. 18.535>	ἐν δ' ̓́Ερις ἐν δὲ Κυδοιμὸς ὁμίλεον, ἐν δ' ὀλοὴ Κήρ,
<hom. il. 18.536>	ἄλλον ζωὸν ἔχουσα νεούτατον, ἄλλον ἄουτον,
<hom. il. 18.537>	ἄλλον τεθνηῶτα κατὰ μόθον ἕλκε ποδοῖιν:
<hom. il. 18.538>	εἷμα δ' ἔχ' ἀμφ' ὤμοισι δαφοινεὸν αἵματι φωτῶν.
<hom. il. 18.539>	ὡμίλευν δ' ὥς τε ζωοὶ βροτοὶ ἠδ' ἐμάχοντο,
<hom. il. 18.540>	νεκρούς τ' ἀλλήλων ἔρυον κατατεθνηῶτας.

<hom. il. 18.541>	ἐν δ' ἐτίθει νειὸν μαλακὴν πίειραν ἄρουραν
<hom. il. 18.542>	εὐρεῖαν τρίπολον: πολλοὶ δ' ἀροτῆρες ἐν αὐτῇ
<hom. il. 18.543>	ζεύγεα δινεύοντες ἐλάστρεον ἔνθα καὶ ἔνθα.
<hom. il. 18.544>	οἳ δ' ὁπότε στρέψαντες ἱκοίατο τέλσον ἀρούρης,
<hom. il. 18.545>	τοῖσι δ' ἔπειτ' ἐν χερσὶ δέπας μελιηδέος οἴνου
<hom. il. 18.546>	δόσκεν ἀνὴρ ἐπιών: τοὶ δὲ στρέψασκον ἀν' ὄγμους,
<hom. il. 18.547>	ἱέμενοι νειοῖο βαθείης τέλσον ἱκέσθαι.
<hom. il. 18.548>	ἣ δὲ μελαίνετ' ὄπισθεν, ἀρηρομένῃ δὲ ἐῴκει,
<hom. il. 18.549>	χρυσείη περ ἐοῦσα: τὸ δὴ περὶ θαῦμα τέτυκτο.

<hom. il. 18.550>	ἐν δ' ἐτίθει τέμενος βασιλήϊον: ἔνθα δ' ἔριθοι
<hom. il. 18.551>	ἤμων ὀξείας δρεπάνας ἐν χερσὶν ἔχοντες.
<hom. il. 18.552>	δράγματα δ' ἄλλα μετ' ὄγμον ἐπήτριμα πῖπτον ἔραζε,
<hom. il. 18.553>	ἄλλα δ' ἀμαλλοδετῆρες ἐν ἐλλεδανοῖσι δέοντο.
<hom. il. 18.554>	τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε
<hom. il. 18.555>	παῖδες δραγμεύοντες ἐν ἀγκαλίδεσσι φέροντες
<hom. il. 18.556>	ἀσπερχὲς πάρεχον: βασιλεὺς δ' ἐν τοῖσι σιωπῇ
<hom. il. 18.557>	σκῆπτρον ἔχων ἑστήκει ἐπ' ὄγμου γηθόσυνος κῆρ.
<hom. il. 18.558>	κήρυκες δ' ἀπάνευθεν ὑπὸ δρυὶ̈ δαῖτα πένοντο,
<hom. il. 18.559>	βοῦν δ' ἱερεύσαντες μέγαν ἄμφεπον: αἳ δὲ γυναῖκες
<hom. il. 18.560>	δεῖπνον ἐρίθοισιν λεύκ' ἄλφιτα πολλὰ πάλυνον.

<hom. il. 18.561>	ἐν δ' ἐτίθει σταφυλῇσι μέγα βρίθουσαν ἀλωὴν
<hom. il. 18.562>	καλὴν χρυσείην: μέλανες δ' ἀνὰ βότρυες ἦσαν,
<hom. il. 18.563>	ἑστήκει δὲ κάμαξι διαμπερὲς ἀργυρέῃσιν.
<hom. il. 18.564>	ἀμφὶ δὲ κυανέην κάπετον, περὶ δ' ἕρκος ἔλασσε
<hom. il. 18.565>	κασσιτέρου: μία δ' οἴη ἀταρπιτὸς ἦεν ἐπ' αὐτήν,
<hom. il. 18.566>	τῇ νίσοντο φορῆες ὅτε τρυγόῳεν ἀλωήν.
<hom. il. 18.567>	παρθενικαὶ δὲ καὶ ἠί̈θεοι ἀταλὰ φρονέοντες
<hom. il. 18.568>	πλεκτοῖς ἐν ταλάροισι φέρον μελιηδέα καρπόν.
<hom. il. 18.569>	τοῖσιν δ' ἐν μέσσοισι πάϊς φόρμιγγι λιγείῃ
<hom. il. 18.570>	ἱμερόεν κιθάριζε, λίνον δ' ὑπὸ καλὸν ἄειδε
<hom. il. 18.571>	λεπταλέῃ φωνῇ: τοὶ δὲ ῥήσσοντες ἁμαρτῇ
<hom. il. 18.572>	μολπῇ τ' ἰυγμῷ τε ποσὶ σκαίροντες ἕποντο.

<hom. il. 18.573>	ἐν δ' ἀγέλην ποίησε βοῶν ὀρθοκραιράων:
<hom. il. 18.574>	αἳ δὲ βόες χρυσοῖο τετεύχατο κασσιτέρου τε,
<hom. il. 18.575>	μυκηθμῷ δ' ἀπὸ κόπρου ἐπεσσεύοντο νομὸν δὲ
<hom. il. 18.576>	πὰρ ποταμὸν κελάδοντα, παρὰ ῥοδανὸν δονακῆα.
<hom. il. 18.577>	χρύσειοι δὲ νομῆες ἅμ' ἐστιχόωντο βόεσσι
<hom. il. 18.578>	τέσσαρες, ἐννέα δέ σφι κύνες πόδας ἀργοὶ ἕποντο.
<hom. il. 18.579>	σμερδαλέω δὲ λέοντε δύ' ἐν πρώτῃσι βόεσσι
<hom. il. 18.580>	ταῦρον ἐρύγμηλον ἐχέτην: ὃ δὲ μακρὰ μεμυκὼς
<hom. il. 18.581>	ἕλκετο: τὸν δὲ κύνες μετεκίαθον ἠδ' αἰζηοί.
<hom. il. 18.582>	τὼ μὲν ἀναρρήξαντε βοὸς μεγάλοιο βοείην
<hom. il. 18.583>	ἔγκατα καὶ μέλαν αἷμα λαφύσσετον: οἳ δὲ νομῆες
<hom. il. 18.584>	αὔτως ἐνδίεσαν ταχέας κύνας ὀτρύνοντες.
<hom. il. 18.585>	οἳ δ' ἤτοι δακέειν μὲν ἀπετρωπῶντο λεόντων,
<hom. il. 18.586>	ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.

<hom. il. 18.587>	ἐν δὲ νομὸν ποίησε περικλυτὸς ἀμφιγυήεις
<hom. il. 18.588>	ἐν καλῇ βήσσῃ μέγαν οἰῶν ἀργεννάων,
<hom. il. 18.589>	σταθμούς τε κλισίας τε κατηρεφέας ἰδὲ σηκούς.

<hom. il. 18.590>	ἐν δὲ χορὸν ποίκιλλε περικλυτὸς ἀμφιγυήεις,
<hom. il. 18.591>	τῷ ἴκελον οἷόν ποτ' ἐνὶ Κνωσῷ εὐρείῃ
<hom. il. 18.592>	Δαίδαλος ἤσκησεν καλλιπλοκάμῳ ̓Αριάδνῃ.
<hom. il. 18.593>	ἔνθα μὲν ἠί̈θεοι καὶ παρθένοι ἀλφεσίβοιαι
<hom. il. 18.594>	ὀρχεῦντ' ἀλλήλων ἐπὶ καρπῷ χεῖρας ἔχοντες.
<hom. il. 18.595>	τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας
<hom. il. 18.596>	εἵατ' ἐϋννήτους, ἦκα στίλβοντας ἐλαίῳ:
<hom. il. 18.597>	καί ῥ' αἳ μὲν καλὰς στεφάνας ἔχον, οἳ δὲ μαχαίρας
<hom. il. 18.598>	εἶχον χρυσείας ἐξ ἀργυρέων τελαμώνων.
<hom. il. 18.599>	οἳ δ' ὁτὲ μὲν θρέξασκον ἐπισταμένοισι πόδεσσι
<hom. il. 18.600>	ῥεῖα μάλ', ὡς ὅτε τις τροχὸν ἄρμενον ἐν παλάμῃσιν
<hom. il. 18.601>	ἑζόμενος κεραμεὺς πειρήσεται, αἴ κε θέῃσιν:
<hom. il. 18.602>	ἄλλοτε δ' αὖ θρέξασκον ἐπὶ στίχας ἀλλήλοισι.
<hom. il. 18.603>	πολλὸς δ' ἱμερόεντα χορὸν περιίσταθ' ὅμιλος
<hom. il. 18.604>	τερπόμενοι:
<hom. il. 18.605>	δοιὼ δὲ κυβιστητῆρε κατ' αὐτοὺς
<hom. il. 18.606>	μολπῆς ἐξάρχοντες ἐδίνευον κατὰ μέσσους.

<hom. il. 18.607>	ἐν δ' ἐτίθει ποταμοῖο μέγα σθένος ̓Ωκεανοῖο
<hom. il. 18.608>	ἄντυγα πὰρ πυμάτην σάκεος πύκα ποιητοῖο.

<hom. il. 18.609>	αὐτὰρ ἐπεὶ δὴ τεῦξε σάκος μέγα τε στιβαρόν τε,
<hom. il. 18.610>	τεῦξ' ἄρα οἱ θώρηκα φαεινότερον πυρὸς αὐγῆς,
<hom. il. 18.611>	τεῦξε δέ οἱ κόρυθα βριαρὴν κροτάφοις ἀραρυῖαν
<hom. il. 18.612>	καλὴν δαιδαλέην, ἐπὶ δὲ χρύσεον λόφον ἧκε,
<hom. il. 18.613>	τεῦξε δέ οἱ κνημῖδας ἑανοῦ κασσιτέροιο.

<hom. il. 18.614>	αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,
<hom. il. 18.615>	μητρὸς ̓Αχιλλῆος θῆκε προπάροιθεν ἀείρας.
<hom. il. 18.616>	ἣ δ' ἴρηξ ὣς ἆλτο κατ' Οὐλύμπου νιφόεντος
<hom. il. 18.617>	τεύχεα μαρμαίροντα παρ' ̔Ηφαίστοιο φέρουσα.
