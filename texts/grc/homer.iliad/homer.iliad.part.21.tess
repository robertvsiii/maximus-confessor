<hom. il. 21.1>	ἀλλ' ὅτε δὴ πόρον ἷξον ἐϋρρεῖος ποταμοῖο
<hom. il. 21.2>	Ξάνθου δινήεντος, ὃν ἀθάνατος τέκετο Ζεύς,
<hom. il. 21.3>	ἔνθα διατμήξας τοὺς μὲν πεδίον δὲ δίωκε
<hom. il. 21.4>	πρὸς πόλιν, ᾗ περ ̓Αχαιοὶ ἀτυζόμενοι φοβέοντο
<hom. il. 21.5>	ἤματι τῷ προτέρῳ, ὅτε μαίνετο φαίδιμος ̔́Εκτωρ:
<hom. il. 21.6>	τῇ ῥ' οἵ γε προχέοντο πεφυζότες, ἠέρα δ' ̔́Ηρη
<hom. il. 21.7>	πίτνα πρόσθε βαθεῖαν ἐρυκέμεν: ἡμίσεες δὲ
<hom. il. 21.8>	ἐς ποταμὸν εἰλεῦντο βαθύρροον ἀργυροδίνην,
<hom. il. 21.9>	ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,
<hom. il. 21.10>	ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ
<hom. il. 21.11>	ἔννεον ἔνθα καὶ ἔνθα ἑλισσόμενοι περὶ δίνας.
<hom. il. 21.12>	ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται
<hom. il. 21.13>	φευγέμεναι ποταμὸν δέ: τὸ δὲ φλέγει ἀκάματον πῦρ
<hom. il. 21.14>	ὄρμενον ἐξαίφνης, ταὶ δὲ πτώσσουσι καθ' ὕδωρ:
<hom. il. 21.15>	ὣς ὑπ' ̓Αχιλλῆος Ξάνθου βαθυδινήεντος
<hom. il. 21.16>	πλῆτο ῥόος κελάδων ἐπιμὶξ ἵππων τε καὶ ἀνδρῶν.

<hom. il. 21.17>	αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ
<hom. il. 21.18>	κεκλιμένον μυρίκῃσιν, ὃ δ' ἔσθορε δαίμονι ἶσος
<hom. il. 21.19>	φάσγανον οἶον ἔχων, κακὰ δὲ φρεσὶ μήδετο ἔργα,
<hom. il. 21.20>	τύπτε δ' ἐπιστροφάδην: τῶν δὲ στόνος ὄρνυτ' ἀεικὴς
<hom. il. 21.21>	ἄορι θεινομένων, ἐρυθαίνετο δ' αἵματι ὕδωρ.
<hom. il. 21.22>	ὡς δ' ὑπὸ δελφῖνος μεγακήτεος ἰχθύες ἄλλοι
<hom. il. 21.23>	φεύγοντες πιμπλᾶσι μυχοὺς λιμένος εὐόρμου
<hom. il. 21.24>	δειδιότες: μάλα γάρ τε κατεσθίει ὅν κε λάβῃσιν:
<hom. il. 21.25>	ὣς Τρῶες ποταμοῖο κατὰ δεινοῖο ῥέεθρα
<hom. il. 21.26>	πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,
<hom. il. 21.27>	ζωοὺς ἐκ ποταμοῖο δυώδεκα λέξατο κούρους
<hom. il. 21.28>	ποινὴν Πατρόκλοιο Μενοιτιάδαο θανόντος:
<hom. il. 21.29>	τοὺς ἐξῆγε θύραζε τεθηπότας ἠύ̈τε νεβρούς,
<hom. il. 21.30>	δῆσε δ' ὀπίσσω χεῖρας ἐϋτμήτοισιν ἱμᾶσι,
<hom. il. 21.31>	τοὺς αὐτοὶ φορέεσκον ἐπὶ στρεπτοῖσι χιτῶσι,
<hom. il. 21.32>	δῶκε δ' ἑταίροισιν κατάγειν κοίλας ἐπὶ νῆας.
<hom. il. 21.33>	αὐτὰρ ὃ ἂψ ἐπόρουσε δαϊζέμεναι μενεαίνων.

<hom. il. 21.34>	ἔνθ' υἷι Πριάμοιο συνήντετο Δαρδανίδαο
<hom. il. 21.35>	ἐκ ποταμοῦ φεύγοντι Λυκάονι, τόν ῥά ποτ' αὐτὸς
<hom. il. 21.36>	ἦγε λαβὼν ἐκ πατρὸς ἀλωῆς οὐκ ἐθέλοντα
<hom. il. 21.37>	ἐννύχιος προμολών: ὃ δ' ἐρινεὸν ὀξέϊ χαλκῷ
<hom. il. 21.38>	τάμνε νέους ὄρπηκας, ἵν' ἅρματος ἄντυγες εἶεν:
<hom. il. 21.39>	τῷ δ' ἄρ' ἀνώϊστον κακὸν ἤλυθε δῖος ̓Αχιλλεύς.
<hom. il. 21.40>	καὶ τότε μέν μιν Λῆμνον ἐϋκτιμένην ἐπέρασσε
<hom. il. 21.41>	νηυσὶν ἄγων, ἀτὰρ υἱὸς ̓Ιήσονος ὦνον ἔδωκε:
<hom. il. 21.42>	κεῖθεν δὲ ξεῖνός μιν ἐλύσατο πολλὰ δ' ἔδωκεν
<hom. il. 21.43>	̓́Ιμβριος ̓Ηετίων, πέμψεν δ' ἐς δῖαν ̓Αρίσβην:
<hom. il. 21.44>	ἔνθεν ὑπεκπροφυγὼν πατρώϊον ἵκετο δῶμα.
<hom. il. 21.45>	ἕνδεκα δ' ἤματα θυμὸν ἐτέρπετο οἷσι φίλοισιν
<hom. il. 21.46>	ἐλθὼν ἐκ Λήμνοιο: δυωδεκάτῃ δέ μιν αὖτις
<hom. il. 21.47>	χερσὶν ̓Αχιλλῆος θεὸς ἔμβαλεν, ὅς μιν ἔμελλε
<hom. il. 21.48>	πέμψειν εἰς ̓Αί̈δαο καὶ οὐκ ἐθέλοντα νέεσθαι.
<hom. il. 21.49>	τὸν δ' ὡς οὖν ἐνόησε ποδάρκης δῖος ̓Αχιλλεὺς
<hom. il. 21.50>	γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,
<hom. il. 21.51>	ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς
<hom. il. 21.52>	φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:
<hom. il. 21.53>	ὀχθήσας δ' ἄρα εἶπε πρὸς ὃν μεγαλήτορα θυμόν:
<hom. il. 21.54>	ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:
<hom. il. 21.55>	ἦ μάλα δὴ Τρῶες μεγαλήτορες οὕς περ ἔπεφνον
<hom. il. 21.56>	αὖτις ἀναστήσονται ὑπὸ ζόφου ἠερόεντος,
<hom. il. 21.57>	οἷον δὴ καὶ ὅδ' ἦλθε φυγὼν ὕπο νηλεὲς ἦμαρ
<hom. il. 21.58>	Λῆμνον ἐς ἠγαθέην πεπερημένος: οὐδέ μιν ἔσχε
<hom. il. 21.59>	πόντος ἁλὸς πολιῆς, ὃ πολέας ἀέκοντας ἐρύκει.
<hom. il. 21.60>	ἀλλ' ἄγε δὴ καὶ δουρὸς ἀκωκῆς ἡμετέροιο
<hom. il. 21.61>	γεύσεται, ὄφρα ἴδωμαι ἐνὶ φρεσὶν ἠδὲ δαείω
<hom. il. 21.62>	ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει
<hom. il. 21.63>	γῆ φυσίζοος, ἥ τε κατὰ κρατερόν περ ἐρύκει.

<hom. il. 21.64>	ὣς ὅρμαινε μένων: ὃ δέ οἱ σχεδὸν ἦλθε τεθηπὼς
<hom. il. 21.65>	γούνων ἅψασθαι μεμαώς, περὶ δ' ἤθελε θυμῷ
<hom. il. 21.66>	ἐκφυγέειν θάνατόν τε κακὸν καὶ κῆρα μέλαιναν.
<hom. il. 21.67>	ἤτοι ὃ μὲν δόρυ μακρὸν ἀνέσχετο δῖος ̓Αχιλλεὺς
<hom. il. 21.68>	οὐτάμεναι μεμαώς, ὃ δ' ὑπέδραμε καὶ λάβε γούνων
<hom. il. 21.69>	κύψας: ἐγχείη δ' ἄρ' ὑπὲρ νώτου ἐνὶ γαίῃ
<hom. il. 21.70>	ἔστη ἱεμένη χροὸς ἄμεναι ἀνδρομέοιο.
<hom. il. 21.71>	αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,
<hom. il. 21.72>	τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:
<hom. il. 21.73>	καί μιν φωνήσας ἔπεα πτερόεντα προσηύδα:
<hom. il. 21.74>	γουνοῦμαι ς' ̓Αχιλεῦ: σὺ δέ μ' αἴδεο καί μ' ἐλέησον:
<hom. il. 21.75>	ἀντί τοί εἰμ' ἱκέταο διοτρεφὲς αἰδοίοιο:
<hom. il. 21.76>	πὰρ γὰρ σοὶ πρώτῳ πασάμην Δημήτερος ἀκτὴν
<hom. il. 21.77>	ἤματι τῷ ὅτε μ' εἷλες ἐϋκτιμένῃ ἐν ἀλωῇ,
<hom. il. 21.78>	καί μ' ἐπέρασσας ἄνευθεν ἄγων πατρός τε φίλων τε
<hom. il. 21.79>	Λῆμνον ἐς ἠγαθέην, ἑκατόμβοιον δέ τοι ἦλφον.
<hom. il. 21.80>	νῦν δὲ λύμην τρὶς τόσσα πορών: ἠὼς δέ μοί ἐστιν
<hom. il. 21.81>	ἥδε δυωδεκάτη, ὅτ' ἐς ̓́Ιλιον εἰλήλουθα
<hom. il. 21.82>	πολλὰ παθών: νῦν αὖ με τεῇς ἐν χερσὶν ἔθηκε
<hom. il. 21.83>	μοῖρ' ὀλοή: μέλλω που ἀπεχθέσθαι Διὶ πατρί,
<hom. il. 21.84>	ὅς με σοὶ αὖτις δῶκε: μινυνθάδιον δέ με μήτηρ
<hom. il. 21.85>	γείνατο Λαοθόη θυγάτηρ ̓́Αλταο γέροντος
<hom. il. 21.86>	̓́Αλτεω, ὃς Λελέγεσσι φιλοπτολέμοισιν ἀνάσσει
<hom. il. 21.87>	Πήδασον αἰπήεσσαν ἔχων ἐπὶ Σατνιόεντι.
<hom. il. 21.88>	τοῦ δ' ἔχε θυγατέρα Πρίαμος, πολλὰς δὲ καὶ ἄλλας:
<hom. il. 21.89>	τῆς δὲ δύω γενόμεσθα, σὺ δ' ἄμφω δειροτομήσεις,
<hom. il. 21.90>	ἤτοι τὸν πρώτοισι μετὰ πρυλέεσσι δάμασσας
<hom. il. 21.91>	ἀντίθεον Πολύδωρον, ἐπεὶ βάλες ὀξέϊ δουρί:
<hom. il. 21.92>	νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀί̈ω
<hom. il. 21.93>	σὰς χεῖρας φεύξεσθαι, ἐπεί ῥ' ἐπέλασσέ γε δαίμων.
<hom. il. 21.94>	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:
<hom. il. 21.95>	μή με κτεῖν', ἐπεὶ οὐχ ὁμογάστριος ̔́Εκτορός εἰμι,
<hom. il. 21.96>	ὅς τοι ἑταῖρον ἔπεφνεν ἐνηέα τε κρατερόν τε.

<hom. il. 21.97>	ὣς ἄρα μιν Πριάμοιο προσηύδα φαίδιμος υἱὸς
<hom. il. 21.98>	λισσόμενος ἐπέεσσιν, ἀμείλικτον δ' ὄπ' ἄκουσε:
<hom. il. 21.99>	νήπιε μή μοι ἄποινα πιφαύσκεο μηδ' ἀγόρευε:
<hom. il. 21.100>	πρὶν μὲν γὰρ Πάτροκλον ἐπισπεῖν αἴσιμον ἦμαρ
<hom. il. 21.101>	τόφρά τί μοι πεφιδέσθαι ἐνὶ φρεσὶ φίλτερον ἦεν
<hom. il. 21.102>	Τρώων, καὶ πολλοὺς ζωοὺς ἕλον ἠδ' ἐπέρασσα:
<hom. il. 21.103>	νῦν δ' οὐκ ἔσθ' ὅς τις θάνατον φύγῃ ὅν κε θεός γε
<hom. il. 21.104>	̓Ιλίου προπάροιθεν ἐμῇς ἐν χερσὶ βάλῃσι
<hom. il. 21.105>	καὶ πάντων Τρώων, περὶ δ' αὖ Πριάμοιό γε παίδων.
<hom. il. 21.106>	ἀλλὰ φίλος θάνε καὶ σύ: τί ἦ ὀλοφύρεαι οὕτως;
<hom. il. 21.107>	κάτθανε καὶ Πάτροκλος, ὅ περ σέο πολλὸν ἀμείνων.
<hom. il. 21.108>	οὐχ ὁράᾳς οἷος καὶ ἐγὼ καλός τε μέγας τε;
<hom. il. 21.109>	πατρὸς δ' εἴμ' ἀγαθοῖο, θεὰ δέ με γείνατο μήτηρ:
<hom. il. 21.110>	ἀλλ' ἔπι τοι καὶ ἐμοὶ θάνατος καὶ μοῖρα κραταιή:
<hom. il. 21.111>	ἔσσεται ἢ ἠὼς ἢ δείλη ἢ μέσον ἦμαρ
<hom. il. 21.112>	ὁππότε τις καὶ ἐμεῖο ̓́Αρῃ ἐκ θυμὸν ἕληται
<hom. il. 21.113>	ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.

<hom. il. 21.114>	ὣς φάτο, τοῦ δ' αὐτοῦ λύτο γούνατα καὶ φίλον ἦτορ:
<hom. il. 21.115>	ἔγχος μέν ῥ' ἀφέηκεν, ὃ δ' ἕζετο χεῖρε πετάσσας
<hom. il. 21.116>	ἀμφοτέρας: ̓Αχιλεὺς δὲ ἐρυσσάμενος ξίφος ὀξὺ
<hom. il. 21.117>	τύψε κατὰ κληῖ̈δα παρ' αὐχένα, πᾶν δέ οἱ εἴσω
<hom. il. 21.118>	δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ
<hom. il. 21.119>	κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.
<hom. il. 21.120>	τὸν δ' ̓Αχιλεὺς ποταμὸν δὲ λαβὼν ποδὸς ἧκε φέρεσθαι,
<hom. il. 21.121>	καί οἱ ἐπευχόμενος ἔπεα πτερόεντ' ἀγόρευεν:
<hom. il. 21.122>	ἐνταυθοῖ νῦν κεῖσο μετ' ἰχθύσιν, οἵ ς' ὠτειλὴν
<hom. il. 21.123>	αἷμ' ἀπολιχμήσονται ἀκηδέες: οὐδέ σε μήτηρ
<hom. il. 21.124>	ἐνθεμένη λεχέεσσι γοήσεται, ἀλλὰ Σκάμανδρος
<hom. il. 21.125>	οἴσει δινήεις εἴσω ἁλὸς εὐρέα κόλπον:
<hom. il. 21.126>	θρῴσκων τις κατὰ κῦμα μέλαιναν φρῖχ' ὑπαί̈ξει
<hom. il. 21.127>	ἰχθύς, ὅς κε φάγῃσι Λυκάονος ἀργέτα δημόν.
<hom. il. 21.128>	φθείρεσθ' εἰς ὅ κεν ἄστυ κιχείομεν ̓Ιλίου ἱρῆς
<hom. il. 21.129>	ὑμεῖς μὲν φεύγοντες, ἐγὼ δ' ὄπιθεν κεραί̈ζων.
<hom. il. 21.130>	οὐδ' ὑμῖν ποταμός περ ἐύ̈ρροος ἀργυροδίνης
<hom. il. 21.131>	ἀρκέσει, ᾧ δὴ δηθὰ πολέας ἱερεύετε ταύρους,
<hom. il. 21.132>	ζωοὺς δ' ἐν δίνῃσι καθίετε μώνυχας ἵππους.
<hom. il. 21.133>	ἀλλὰ καὶ ὧς ὀλέεσθε κακὸν μόρον, εἰς ὅ κε πάντες
<hom. il. 21.134>	τίσετε Πατρόκλοιο φόνον καὶ λοιγὸν ̓Αχαιῶν,
<hom. il. 21.135>	οὓς ἐπὶ νηυσὶ θοῇσιν ἐπέφνετε νόσφιν ἐμεῖο.

<hom. il. 21.136>	ὣς ἄρ' ἔφη, ποταμὸς δὲ χολώσατο κηρόθι μᾶλλον,
<hom. il. 21.137>	ὅρμηνεν δ' ἀνὰ θυμὸν ὅπως παύσειε πόνοιο
<hom. il. 21.138>	δῖον ̓Αχιλλῆα, Τρώεσσι δὲ λοιγὸν ἀλάλκοι.
<hom. il. 21.139>	τόφρα δὲ Πηλέος υἱὸς ἔχων δολιχόσκιον ἔγχος
<hom. il. 21.140>	̓Αστεροπαίῳ ἐπᾶλτο κατακτάμεναι μενεαίνων
<hom. il. 21.141>	υἱέϊ Πηλεγόνος: τὸν δ' ̓Αξιὸς εὐρυρέεθρος
<hom. il. 21.142>	γείνατο καὶ Περίβοια ̓Ακεσσαμενοῖο θυγατρῶν
<hom. il. 21.143>	πρεσβυτάτη: τῇ γάρ ῥα μίγη ποταμὸς βαθυδίνης.
<hom. il. 21.144>	τῷ ῥ' ̓Αχιλεὺς ἐπόρουσεν, ὃ δ' ἀντίος ἐκ ποταμοῖο
<hom. il. 21.145>	ἔστη ἔχων δύο δοῦρε: μένος δέ οἱ ἐν φρεσὶ θῆκε
<hom. il. 21.146>	Ξάνθος, ἐπεὶ κεχόλωτο δαϊκταμένων αἰζηῶν,
<hom. il. 21.147>	τοὺς ̓Αχιλεὺς ἐδάϊζε κατὰ ῥόον οὐδ' ἐλέαιρεν.
<hom. il. 21.148>	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
<hom. il. 21.149>	τὸν πρότερος προσέειπε ποδάρκης δῖος ̓Αχιλλεύς:
<hom. il. 21.150>	τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;
<hom. il. 21.151>	δυστήνων δέ τε παῖδες ἐμῷ μένει ἀντιόωσι.

<hom. il. 21.152>	τὸν δ' αὖ Πηλεγόνος προσεφώνεε φαίδιμος υἱός:
<hom. il. 21.153>	Πηλεί̈δη μεγάθυμε τί ἦ γενεὴν ἐρεείνεις;
<hom. il. 21.154>	εἴμ' ἐκ Παιονίης ἐριβώλου τηλόθ' ἐούσης
<hom. il. 21.155>	Παίονας ἄνδρας ἄγων δολιχεγχέας: ἥδε δέ μοι νῦν
<hom. il. 21.156>	ἠὼς ἑνδεκάτη ὅτε ̓́Ιλιον εἰλήλουθα.
<hom. il. 21.157>	αὐτὰρ ἐμοὶ γενεὴ ἐξ ̓Αξιοῦ εὐρὺ ῥέοντος
<hom. il. 21.158>	̓Αξιοῦ, ὃς κάλλιστον ὕδωρ ἐπὶ γαῖαν ἵησιν,
<hom. il. 21.159>	ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι
<hom. il. 21.160>	γείνασθαι: νῦν αὖτε μαχώμεθα φαίδιμ' ̓Αχιλλεῦ.

<hom. il. 21.161>	ὣς φάτ' ἀπειλήσας, ὃ δ' ἀνέσχετο δῖος ̓Αχιλλεὺς
<hom. il. 21.162>	Πηλιάδα μελίην: ὃ δ' ἁμαρτῇ δούρασιν ἀμφὶς
<hom. il. 21.163>	ἥρως ̓Αστεροπαῖος, ἐπεὶ περιδέξιος ἦεν.
<hom. il. 21.164>	καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ
<hom. il. 21.165>	ῥῆξε σάκος: χρυσὸς γὰρ ἐρύκακε δῶρα θεοῖο:
<hom. il. 21.166>	τῷ δ' ἑτέρῳ μιν πῆχυν ἐπιγράβδην βάλε χειρὸς
<hom. il. 21.167>	δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ
<hom. il. 21.168>	γαίῃ ἐνεστήρικτο λιλαιομένη χροὸς ἆσαι.
<hom. il. 21.169>	δεύτερος αὖτ' ̓Αχιλεὺς μελίην ἰθυπτίωνα
<hom. il. 21.170>	̓Αστεροπαίῳ ἐφῆκε κατακτάμεναι μενεαίνων.
<hom. il. 21.171>	καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,
<hom. il. 21.172>	μεσσοπαγὲς δ' ἄρ' ἔθηκε κατ' ὄχθης μείλινον ἔγχος.
<hom. il. 21.173>	Πηλεί̈δης δ' ἄορ ὀξὺ ἐρυσσάμενος παρὰ μηροῦ
<hom. il. 21.174>	ἆλτ' ἐπί οἱ μεμαώς: ὃ δ' ἄρα μελίην ̓Αχιλῆος
<hom. il. 21.175>	οὐ δύνατ' ἐκ κρημνοῖο ἐρύσσαι χειρὶ παχείῃ.
<hom. il. 21.176>	τρὶς μέν μιν πελέμιξεν ἐρύσσασθαι μενεαίνων,
<hom. il. 21.177>	τρὶς δὲ μεθῆκε βίης: τὸ δὲ τέτρατον ἤθελε θυμῷ
<hom. il. 21.178>	ἆξαι ἐπιγνάμψας δόρυ μείλινον Αἰακίδαο,
<hom. il. 21.179>	ἀλλὰ πρὶν ̓Αχιλεὺς σχεδὸν ἄορι θυμὸν ἀπηύρα.
<hom. il. 21.180>	γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι
<hom. il. 21.181>	χύντο χαμαὶ χολάδες: τὸν δὲ σκότος ὄσσε κάλυψεν
<hom. il. 21.182>	ἀσθμαίνοντ': ̓Αχιλεὺς δ' ἄρ' ἐνὶ στήθεσσιν ὀρούσας
<hom. il. 21.183>	τεύχεά τ' ἐξενάριξε καὶ εὐχόμενος ἔπος ηὔδα:
<hom. il. 21.184>	κεῖς' οὕτως: χαλεπόν τοι ἐρισθενέος Κρονίωνος
<hom. il. 21.185>	παισὶν ἐριζέμεναι ποταμοῖό περ ἐκγεγαῶτι.
<hom. il. 21.186>	φῆσθα σὺ μὲν ποταμοῦ γένος ἔμμεναι εὐρὺ ῥέοντος,
<hom. il. 21.187>	αὐτὰρ ἐγὼ γενεὴν μεγάλου Διὸς εὔχομαι εἶναι.
<hom. il. 21.188>	τίκτέ μ' ἀνὴρ πολλοῖσιν ἀνάσσων Μυρμιδόνεσσι
<hom. il. 21.189>	Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.
<hom. il. 21.190>	τὼ κρείσσων μὲν Ζεὺς ποταμῶν ἁλιμυρηέντων,
<hom. il. 21.191>	κρείσσων αὖτε Διὸς γενεὴ ποταμοῖο τέτυκται.
<hom. il. 21.192>	καὶ γὰρ σοὶ ποταμός γε πάρα μέγας, εἰ δύναταί τι
<hom. il. 21.193>	χραισμεῖν: ἀλλ' οὐκ ἔστι Διὶ Κρονίωνι μάχεσθαι,
<hom. il. 21.194>	τῷ οὐδὲ κρείων ̓Αχελώϊος ἰσοφαρίζει,
<hom. il. 21.195>	οὐδὲ βαθυρρείταο μέγα σθένος ̓Ωκεανοῖο,
<hom. il. 21.196>	ἐξ οὗ περ πάντες ποταμοὶ καὶ πᾶσα θάλασσα
<hom. il. 21.197>	καὶ πᾶσαι κρῆναι καὶ φρείατα μακρὰ νάουσιν:
<hom. il. 21.198>	ἀλλὰ καὶ ὃς δείδοικε Διὸς μεγάλοιο κεραυνὸν
<hom. il. 21.199>	δεινήν τε βροντήν, ὅτ' ἀπ' οὐρανόθεν σμαραγήσῃ.

<hom. il. 21.200>	ἦ ῥα, καὶ ἐκ κρημνοῖο ἐρύσσατο χάλκεον ἔγχος,
<hom. il. 21.201>	τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,
<hom. il. 21.202>	κείμενον ἐν ψαμάθοισι, δίαινε δέ μιν μέλαν ὕδωρ.
<hom. il. 21.203>	τὸν μὲν ἄρ' ἐγχέλυές τε καὶ ἰχθύες ἀμφεπένοντο
<hom. il. 21.204>	δημὸν ἐρεπτόμενοι ἐπινεφρίδιον κείροντες:
<hom. il. 21.205>	αὐτὰρ ὃ βῆ ῥ' ἰέναι μετὰ Παίονας ἱπποκορυστάς,
<hom. il. 21.206>	οἵ ῥ' ἔτι πὰρ ποταμὸν πεφοβήατο δινήεντα,
<hom. il. 21.207>	ὡς εἶδον τὸν ἄριστον ἐνὶ κρατερῇ ὑσμίνῃ
<hom. il. 21.208>	χέρς' ὕπο Πηλεί̈δαο καὶ ἄορι ἶφι δαμέντα.
<hom. il. 21.209>	ἔνθ' ἕλε Θερσίλοχόν τε Μύδωνά τε ̓Αστύπυλόν τε
<hom. il. 21.210>	Μνῆσόν τε Θρασίον τε καὶ Αἴνιον ἠδ' ̓Οφελέστην:
<hom. il. 21.211>	καί νύ κ' ἔτι πλέονας κτάνε Παίονας ὠκὺς ̓Αχιλλεύς,
<hom. il. 21.212>	εἰ μὴ χωσάμενος προσέφη ποταμὸς βαθυδίνης
<hom. il. 21.213>	ἀνέρι εἰσάμενος, βαθέης δ' ἐκ φθέγξατο δίνης:
<hom. il. 21.214>	ὦ ̓Αχιλεῦ, περὶ μὲν κρατέεις, περὶ δ' αἴσυλα ῥέζεις
<hom. il. 21.215>	ἀνδρῶν: αἰεὶ γάρ τοι ἀμύνουσιν θεοὶ αὐτοί.
<hom. il. 21.216>	εἴ τοι Τρῶας ἔδωκε Κρόνου παῖς πάντας ὀλέσσαι,
<hom. il. 21.217>	ἐξ ἐμέθεν γ' ἐλάσας πεδίον κάτα μέρμερα ῥέζε:
<hom. il. 21.218>	πλήθει γὰρ δή μοι νεκύων ἐρατεινὰ ῥέεθρα,
<hom. il. 21.219>	οὐδέ τί πῃ δύναμαι προχέειν ῥόον εἰς ἅλα δῖαν
<hom. il. 21.220>	στεινόμενος νεκύεσσι, σὺ δὲ κτείνεις ἀϊδήλως.
<hom. il. 21.221>	ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.

<hom. il. 21.222>	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 21.223>	ἔσται ταῦτα Σκάμανδρε διοτρεφές, ὡς σὺ κελεύεις.
<hom. il. 21.224>	Τρῶας δ' οὐ πρὶν λήξω ὑπερφιάλους ἐναρίζων,
<hom. il. 21.225>	πρὶν ἔλσαι κατὰ ἄστυ καὶ ̔́Εκτορι πειρηθῆναι
<hom. il. 21.226>	ἀντιβίην, ἤ κέν με δαμάσσεται, ἦ κεν ἐγὼ τόν.

<hom. il. 21.227>	ὣς εἰπὼν Τρώεσσιν ἐπέσσυτο δαίμονι ἶσος:
<hom. il. 21.228>	καὶ τότ' ̓Απόλλωνα προσέφη ποταμὸς βαθυδίνης:
<hom. il. 21.229>	ὢ πόποι ἀργυρότοξε Διὸς τέκος οὐ σύ γε βουλὰς
<hom. il. 21.230>	εἰρύσαο Κρονίωνος, ὅ τοι μάλα πόλλ' ἐπέτελλε
<hom. il. 21.231>	Τρωσὶ παρεστάμεναι καὶ ἀμύνειν, εἰς ὅ κεν ἔλθῃ
<hom. il. 21.232>	δείελος ὀψὲ δύων, σκιάσῃ δ' ἐρίβωλον ἄρουραν.

<hom. il. 21.233>	ἦ, καὶ ̓Αχιλλεὺς μὲν δουρικλυτὸς ἔνθορε μέσσῳ
<hom. il. 21.234>	κρημνοῦ ἀπαί̈ξας: ὃ δ' ἐπέσσυτο οἴδματι θύων,
<hom. il. 21.235>	πάντα δ' ὄρινε ῥέεθρα κυκώμενος, ὦσε δὲ νεκροὺς
<hom. il. 21.236>	πολλούς, οἵ ῥα κατ' αὐτὸν ἅλις ἔσαν, οὓς κτάν' ̓Αχιλλεύς
<hom. il. 21.237>	τοὺς ἔκβαλλε θύραζε μεμυκὼς ἠύ̈τε ταῦρος
<hom. il. 21.238>	χέρσον δέ: ζωοὺς δὲ σάω κατὰ καλὰ ῥέεθρα,
<hom. il. 21.239>	κρύπτων ἐν δίνῃσι βαθείῃσιν μεγάλῃσι.
<hom. il. 21.240>	δεινὸν δ' ἀμφ' ̓Αχιλῆα κυκώμενον ἵστατο κῦμα,
<hom. il. 21.241>	ὤθει δ' ἐν σάκεϊ πίπτων ῥόος: οὐδὲ πόδεσσιν
<hom. il. 21.242>	εἶχε στηρίξασθαι: ὃ δὲ πτελέην ἕλε χερσὶν
<hom. il. 21.243>	εὐφυέα μεγάλην: ἣ δ' ἐκ ῥιζῶν ἐριποῦσα
<hom. il. 21.244>	κρημνὸν ἅπαντα διῶσεν, ἐπέσχε δὲ καλὰ ῥέεθρα
<hom. il. 21.245>	ὄζοισιν πυκινοῖσι, γεφύρωσεν δέ μιν αὐτὸν
<hom. il. 21.246>	εἴσω πᾶς' ἐριποῦς': ὃ δ' ἄρ' ἐκ δίνης ἀνορούσας
<hom. il. 21.247>	ἤϊξεν πεδίοιο ποσὶ κραιπνοῖσι πέτεσθαι
<hom. il. 21.248>	δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ
<hom. il. 21.249>	ἀκροκελαινιόων, ἵνα μιν παύσειε πόνοιο
<hom. il. 21.250>	δῖον ̓Αχιλλῆα, Τρώεσσι δὲ λοιγὸν ἀλάλκοι.
<hom. il. 21.251>	Πηλεί̈δης δ' ἀπόρουσεν ὅσον τ' ἐπὶ δουρὸς ἐρωή,
<hom. il. 21.252>	αἰετοῦ οἴματ' ἔχων μέλανος τοῦ θηρητῆρος,
<hom. il. 21.253>	ὅς θ' ἅμα κάρτιστός τε καὶ ὤκιστος πετεηνῶν:
<hom. il. 21.254>	τῷ ἐϊκὼς ἤϊξεν, ἐπὶ στήθεσσι δὲ χαλκὸς
<hom. il. 21.255>	σμερδαλέον κονάβιζεν: ὕπαιθα δὲ τοῖο λιασθεὶς
<hom. il. 21.256>	φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.
<hom. il. 21.257>	ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου
<hom. il. 21.258>	ἂμ φυτὰ καὶ κήπους ὕδατι ῥόον ἡγεμονεύῃ
<hom. il. 21.259>	χερσὶ μάκελλαν ἔχων, ἀμάρης ἐξ ἔχματα βάλλων:
<hom. il. 21.260>	τοῦ μέν τε προρέοντος ὑπὸ ψηφῖδες ἅπασαι
<hom. il. 21.261>	ὀχλεῦνται: τὸ δέ τ' ὦκα κατειβόμενον κελαρύζει
<hom. il. 21.262>	χώρῳ ἔνι προαλεῖ, φθάνει δέ τε καὶ τὸν ἄγοντα:
<hom. il. 21.263>	ὣς αἰεὶ ̓Αχιλῆα κιχήσατο κῦμα ῥόοιο
<hom. il. 21.264>	καὶ λαιψηρὸν ἐόντα: θεοὶ δέ τε φέρτεροι ἀνδρῶν.
<hom. il. 21.265>	ὁσσάκι δ' ὁρμήσειε ποδάρκης δῖος ̓Αχιλλεὺς
<hom. il. 21.266>	στῆναι ἐναντίβιον καὶ γνώμεναι εἴ μιν ἅπαντες
<hom. il. 21.267>	ἀθάνατοι φοβέουσι, τοὶ οὐρανὸν εὐρὺν ἔχουσι,
<hom. il. 21.268>	τοσσάκι μιν μέγα κῦμα διιπετέος ποταμοῖο
<hom. il. 21.269>	πλάζ' ὤμους καθύπερθεν: ὃ δ' ὑψόσε ποσσὶν ἐπήδα
<hom. il. 21.270>	θυμῷ ἀνιάζων: ποταμὸς δ' ὑπὸ γούνατ' ἐδάμνα
<hom. il. 21.271>	λάβρος ὕπαιθα ῥέων, κονίην δ' ὑπέρεπτε ποδοῖιν.
<hom. il. 21.272>	Πηλεί̈δης δ' ᾤμωξεν ἰδὼν εἰς οὐρανὸν εὐρύν:
<hom. il. 21.273>	Ζεῦ πάτερ ὡς οὔ τίς με θεῶν ἐλεεινὸν ὑπέστη
<hom. il. 21.274>	ἐκ ποταμοῖο σαῶσαι: ἔπειτα δὲ καί τι πάθοιμι.
<hom. il. 21.275>	ἄλλος δ' οὔ τις μοι τόσον αἴτιος Οὐρανιώνων,
<hom. il. 21.276>	ἀλλὰ φίλη μήτηρ, ἥ με ψεύδεσσιν ἔθελγεν:
<hom. il. 21.277>	ἥ μ' ἔφατο Τρώων ὑπὸ τείχεϊ θωρηκτάων
<hom. il. 21.278>	λαιψηροῖς ὀλέεσθαι ̓Απόλλωνος βελέεσσιν.
<hom. il. 21.279>	ὥς μ' ὄφελ' ̔́Εκτωρ κτεῖναι ὃς ἐνθάδε γ' ἔτραφ' ἄριστος:
<hom. il. 21.280>	τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:
<hom. il. 21.281>	νῦν δέ με λευγαλέῳ θανάτῳ εἵμαρτο ἁλῶναι
<hom. il. 21.282>	ἐρχθέντ' ἐν μεγάλῳ ποταμῷ ὡς παῖδα συφορβόν,
<hom. il. 21.283>	ὅν ῥά τ' ἔναυλος ἀποέρσῃ χειμῶνι περῶντα.

<hom. il. 21.284>	ὣς φάτο, τῷ δὲ μάλ' ὦκα Ποσειδάων καὶ ̓Αθήνη
<hom. il. 21.285>	στήτην ἐγγὺς ἰόντε, δέμας δ' ἄνδρεσσιν ἐί̈κτην,
<hom. il. 21.286>	χειρὶ δὲ χεῖρα λαβόντες ἐπιστώσαντ' ἐπέεσσι.
<hom. il. 21.287>	τοῖσι δὲ μύθων ἦρχε Ποσειδάων ἐνοσίχθων:
<hom. il. 21.288>	Πηλεί̈δη μήτ' ἄρ τι λίην τρέε μήτέ τι τάρβει:
<hom. il. 21.289>	τοίω γάρ τοι νῶϊ θεῶν ἐπιταρρόθω εἰμὲν
<hom. il. 21.290>	Ζηνὸς ἐπαινήσαντος ἐγὼ καὶ Παλλὰς ̓Αθήνη:
<hom. il. 21.291>	ὡς οὔ τοι ποταμῷ γε δαμήμεναι αἴσιμόν ἐστιν,
<hom. il. 21.292>	ἀλλ' ὅδε μὲν τάχα λωφήσει, σὺ δὲ εἴσεαι αὐτός:
<hom. il. 21.293>	αὐτάρ τοι πυκινῶς ὑποθησόμεθ' αἴ κε πίθηαι:
<hom. il. 21.294>	μὴ πρὶν παύειν χεῖρας ὁμοιί̈ου πολέμοιο
<hom. il. 21.295>	πρὶν κατὰ ̓Ιλιόφι κλυτὰ τείχεα λαὸν ἐέλσαι
<hom. il. 21.296>	Τρωϊκόν, ὅς κε φύγῃσι: σὺ δ' ̔́Εκτορι θυμὸν ἀπούρας
<hom. il. 21.297>	ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.

<hom. il. 21.298>	τὼ μὲν ἄρ' ὣς εἰπόντε μετ' ἀθανάτους ἀπεβήτην:
<hom. il. 21.299>	αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,
<hom. il. 21.300>	ἐς πεδίον: τὸ δὲ πᾶν πλῆθ' ὕδατος ἐκχυμένοιο,
<hom. il. 21.301>	πολλὰ δὲ τεύχεα καλὰ δαὶ κταμένων αἰζηῶν
<hom. il. 21.302>	πλῶον καὶ νέκυες: τοῦ δ' ὑψόσε γούνατ' ἐπήδα
<hom. il. 21.303>	πρὸς ῥόον ἀί̈σσοντος ἀν' ἰθύν, οὐδέ μιν ἴσχεν
<hom. il. 21.304>	εὐρὺ ῥέων ποταμός: μέγα γὰρ σθένος ἔμβαλ' ̓Αθήνη.
<hom. il. 21.305>	οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον
<hom. il. 21.306>	χώετο Πηλεί̈ωνι, κόρυσσε δὲ κῦμα ῥόοιο
<hom. il. 21.307>	ὑψός' ἀειρόμενος, Σιμόεντι δὲ κέκλετ' ἀύ̈σας:
<hom. il. 21.308>	φίλε κασίγνητε σθένος ἀνέρος ἀμφότεροί περ
<hom. il. 21.309>	σχῶμεν, ἐπεὶ τάχα ἄστυ μέγα Πριάμοιο ἄνακτος
<hom. il. 21.310>	ἐκπέρσει, Τρῶες δὲ κατὰ μόθον οὐ μενέουσιν.
<hom. il. 21.311>	ἀλλ' ἐπάμυνε τάχιστα, καὶ ἐμπίπληθι ῥέεθρα
<hom. il. 21.312>	ὕδατος ἐκ πηγέων, πάντας δ' ὀρόθυνον ἐναύλους,
<hom. il. 21.313>	ἵστη δὲ μέγα κῦμα, πολὺν δ' ὀρυμαγδὸν ὄρινε
<hom. il. 21.314>	φιτρῶν καὶ λάων, ἵνα παύσομεν ἄγριον ἄνδρα
<hom. il. 21.315>	ὃς δὴ νῦν κρατέει, μέμονεν δ' ὅ γε ἶσα θεοῖσι.
<hom. il. 21.316>	φημὶ γὰρ οὔτε βίην χραισμησέμεν οὔτέ τι εἶδος
<hom. il. 21.317>	οὔτε τὰ τεύχεα καλά, τά που μάλα νειόθι λίμνης
<hom. il. 21.318>	κείσεθ' ὑπ' ἰλύος κεκαλυμμένα: κὰδ δέ μιν αὐτὸν
<hom. il. 21.319>	εἰλύσω ψαμάθοισιν ἅλις χέραδος περιχεύας
<hom. il. 21.320>	μυρίον, οὐδέ οἱ ὀστέ' ἐπιστήσονται ̓Αχαιοὶ
<hom. il. 21.321>	ἀλλέξαι: τόσσην οἱ ἄσιν καθύπερθε καλύψω.
<hom. il. 21.322>	αὐτοῦ οἱ καὶ σῆμα τετεύξεται, οὐδέ τί μιν χρεὼ
<hom. il. 21.323>	ἔσται τυμβοχόης, ὅτε μιν θάπτωσιν ̓Αχαιοί.

<hom. il. 21.324>	ἦ, καὶ ἐπῶρτ' ̓Αχιλῆϊ κυκώμενος ὑψόσε θύων
<hom. il. 21.325>	μορμύρων ἀφρῷ τε καὶ αἵματι καὶ νεκύεσσι.
<hom. il. 21.326>	πορφύρεον δ' ἄρα κῦμα διιπετέος ποταμοῖο
<hom. il. 21.327>	ἵστατ' ἀειρόμενον, κατὰ δ' ᾕρεε Πηλεί̈ωνα:
<hom. il. 21.328>	̔́Ηρη δὲ μέγ' ἄϋσε περιδείσας' ̓Αχιλῆϊ
<hom. il. 21.329>	μή μιν ἀποέρσειε μέγας ποταμὸς βαθυδίνης,
<hom. il. 21.330>	αὐτίκα δ' ̔́Ηφαιστον προσεφώνεεν ὃν φίλον υἱόν:
<hom. il. 21.331>	ὄρσεο κυλλοπόδιον ἐμὸν τέκος: ἄντα σέθεν γὰρ
<hom. il. 21.332>	Ξάνθον δινήεντα μάχῃ ἠί̈σκομεν εἶναι:
<hom. il. 21.333>	ἀλλ' ἐπάμυνε τάχιστα, πιφαύσκεο δὲ φλόγα πολλήν.
<hom. il. 21.334>	αὐτὰρ ἐγὼ Ζεφύροιο καὶ ἀργεστᾶο Νότοιο
<hom. il. 21.335>	εἴσομαι ἐξ ἁλόθεν χαλεπὴν ὄρσουσα θύελλαν,
<hom. il. 21.336>	ἥ κεν ἀπὸ Τρώων κεφαλὰς καὶ τεύχεα κήαι
<hom. il. 21.337>	φλέγμα κακὸν φορέουσα: σὺ δὲ Ξάνθοιο παρ' ὄχθας
<hom. il. 21.338>	δένδρεα καῖ', ἐν δ' αὐτὸν ἵει πυρί: μὴ δέ σε πάμπαν
<hom. il. 21.339>	μειλιχίοις ἐπέεσσιν ἀποτρεπέτω καὶ ἀρειῇ:
<hom. il. 21.340>	μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ
<hom. il. 21.341>	φθέγξομ' ἐγὼν ἰάχουσα, τότε σχεῖν ἀκάματον πῦρ.

<hom. il. 21.342>	ὣς ἔφαθ', ̔́Ηφαιστος δὲ τιτύσκετο θεσπιδαὲς πῦρ.
<hom. il. 21.343>	πρῶτα μὲν ἐν πεδίῳ πῦρ δαίετο, καῖε δὲ νεκροὺς
<hom. il. 21.344>	πολλούς, οἵ ῥα κατ' αὐτὸν ἅλις ἔσαν, οὓς κτάν' ̓Αχιλλεύς:
<hom. il. 21.345>	πᾶν δ' ἐξηράνθη πεδίον, σχέτο δ' ἀγλαὸν ὕδωρ.
<hom. il. 21.346>	ὡς δ' ὅτ' ὀπωρινὸς Βορέης νεοαρδέ' ἀλωὴν
<hom. il. 21.347>	αἶψ' ἀγξηράνῃ: χαίρει δέ μιν ὅς τις ἐθείρῃ:
<hom. il. 21.348>	ὣς ἐξηράνθη πεδίον πᾶν, κὰδ δ' ἄρα νεκροὺς
<hom. il. 21.349>	κῆεν: ὃ δ' ἐς ποταμὸν τρέψε φλόγα παμφανόωσαν.
<hom. il. 21.350>	καίοντο πτελέαι τε καὶ ἰτέαι ἠδὲ μυρῖκαι,
<hom. il. 21.351>	καίετο δὲ λωτός τε ἰδὲ θρύον ἠδὲ κύπειρον,
<hom. il. 21.352>	τὰ περὶ καλὰ ῥέεθρα ἅλις ποταμοῖο πεφύκει:
<hom. il. 21.353>	τείροντ' ἐγχέλυές τε καὶ ἰχθύες οἳ κατὰ δίνας,
<hom. il. 21.354>	οἳ κατὰ καλὰ ῥέεθρα κυβίστων ἔνθα καὶ ἔνθα
<hom. il. 21.355>	πνοιῇ τειρόμενοι πολυμήτιος ̔Ηφαίστοιο.
<hom. il. 21.356>	καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:
<hom. il. 21.357>	̔́Ηφαιστ', οὔ τις σοί γε θεῶν δύνατ' ἀντιφερίζειν,
<hom. il. 21.358>	οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.
<hom. il. 21.359>	λῆγ' ἔριδος, Τρῶας δὲ καὶ αὐτίκα δῖος ̓Αχιλλεὺς
<hom. il. 21.360>	ἄστεος ἐξελάσειε: τί μοι ἔριδος καὶ ἀρωγῆς;

<hom. il. 21.361>	φῆ πυρὶ καιόμενος, ἀνὰ δ' ἔφλυε καλὰ ῥέεθρα.
<hom. il. 21.362>	ὡς δὲ λέβης ζεῖ ἔνδον ἐπειγόμενος πυρὶ πολλῷ
<hom. il. 21.363>	κνίσην μελδόμενος ἁπαλοτρεφέος σιάλοιο
<hom. il. 21.364>	πάντοθεν ἀμβολάδην, ὑπὸ δὲ ξύλα κάγκανα κεῖται,
<hom. il. 21.365>	ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:
<hom. il. 21.366>	οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ
<hom. il. 21.367>	̔Ηφαίστοιο βίηφι πολύφρονος. αὐτὰρ ὅ γ' ̔́Ηρην
<hom. il. 21.368>	πολλὰ λισσόμενος ἔπεα πτερόεντα προσηύδα:
<hom. il. 21.369>	̔́Ηρη τίπτε σὸς υἱὸς ἐμὸν ῥόον ἔχραε κήδειν
<hom. il. 21.370>	ἐξ ἄλλων; οὐ μέν τοι ἐγὼ τόσον αἴτιός εἰμι
<hom. il. 21.371>	ὅσσον οἱ ἄλλοι πάντες, ὅσοι Τρώεσσιν ἀρωγοί.
<hom. il. 21.372>	ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,
<hom. il. 21.373>	παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,
<hom. il. 21.374>	μή ποτ' ἐπὶ Τρώεσσιν ἀλεξήσειν κακὸν ἦμαρ,
<hom. il. 21.375>	μὴ δ' ὁπότ' ἂν Τροίη μαλερῷ πυρὶ πᾶσα δάηται
<hom. il. 21.376>	καιομένη, καίωσι δ' ἀρήϊοι υἷες ̓Αχαιῶν.

<hom. il. 21.377>	αὐτὰρ ἐπεὶ τό γ' ἄκουσε θεὰ λευκώλενος ̔́Ηρη,
<hom. il. 21.378>	αὐτίκ' ἄρ' ̔́Ηφαιστον προσεφώνεεν ὃν φίλον υἱόν:
<hom. il. 21.379>	̔́Ηφαιστε σχέο τέκνον ἀγακλεές: οὐ γὰρ ἔοικεν
<hom. il. 21.380>	ἀθάνατον θεὸν ὧδε βροτῶν ἕνεκα στυφελίζειν.

<hom. il. 21.381>	ὣς ἔφαθ', ̔́Ηφαιστος δὲ κατέσβεσε θεσπιδαὲς πῦρ,
<hom. il. 21.382>	ἄψορρον δ' ἄρα κῦμα κατέσσυτο καλὰ ῥέεθρα.

<hom. il. 21.383>	αὐτὰρ ἐπεὶ Ξάνθοιο δάμη μένος, οἳ μὲν ἔπειτα
<hom. il. 21.384>	παυσάσθην, ̔́Ηρη γὰρ ἐρύκακε χωομένη περ:
<hom. il. 21.385>	ἐν δ' ἄλλοισι θεοῖσιν ἔρις πέσε βεβριθυῖα
<hom. il. 21.386>	ἀργαλέη, δίχα δέ σφιν ἐνὶ φρεσὶ θυμὸς ἄητο:
<hom. il. 21.387>	σὺν δ' ἔπεσον μεγάλῳ πατάγῳ, βράχε δ' εὐρεῖα χθών,
<hom. il. 21.388>	ἀμφὶ δὲ σάλπιγξεν μέγας οὐρανός. ἄϊε δὲ Ζεὺς
<hom. il. 21.389>	ἥμενος Οὐλύμπῳ: ἐγέλασσε δέ οἱ φίλον ἦτορ
<hom. il. 21.390>	γηθοσύνῃ, ὅθ' ὁρᾶτο θεοὺς ἔριδι ξυνιόντας.
<hom. il. 21.391>	ἔνθ' οἵ γ' οὐκέτι δηρὸν ἀφέστασαν: ἦρχε γὰρ ̓́Αρης
<hom. il. 21.392>	ῥινοτόρος, καὶ πρῶτος ̓Αθηναίῃ ἐπόρουσε
<hom. il. 21.393>	χάλκεον ἔγχος ἔχων, καὶ ὀνείδειον φάτο μῦθον:
<hom. il. 21.394>	τίπτ' αὖτ' ὦ κυνάμυια θεοὺς ἔριδι ξυνελαύνεις
<hom. il. 21.395>	θάρσος ἄητον ἔχουσα, μέγας δέ σε θυμὸς ἀνῆκεν;
<hom. il. 21.396>	ἦ οὐ μέμνῃ ὅτε Τυδεί̈δην Διομήδε' ἀνῆκας
<hom. il. 21.397>	οὐτάμεναι, αὐτὴ δὲ πανόψιον ἔγχος ἑλοῦσα
<hom. il. 21.398>	ἰθὺς ἐμεῦ ὦσας, διὰ δὲ χρόα καλὸν ἔδαψας;
<hom. il. 21.399>	τώ ς' αὖ νῦν ὀί̈ω ἀποτισέμεν ὅσσα ἔοργας.

<hom. il. 21.400>	ὣς εἰπὼν οὔτησε κατ' αἰγίδα θυσσανόεσσαν
<hom. il. 21.401>	σμερδαλέην, ἣν οὐδὲ Διὸς δάμνησι κεραυνός:
<hom. il. 21.402>	τῇ μιν ̓́Αρης οὔτησε μιαιφόνος ἔγχεϊ μακρῷ.
<hom. il. 21.403>	ἣ δ' ἀναχασσαμένη λίθον εἵλετο χειρὶ παχείῃ
<hom. il. 21.404>	κείμενον ἐν πεδίῳ μέλανα τρηχύν τε μέγαν τε,
<hom. il. 21.405>	τόν ῥ' ἄνδρες πρότεροι θέσαν ἔμμεναι οὖρον ἀρούρης:
<hom. il. 21.406>	τῷ βάλε θοῦρον ̓́Αρηα κατ' αὐχένα, λῦσε δὲ γυῖα.
<hom. il. 21.407>	ἑπτὰ δ' ἐπέσχε πέλεθρα πεσών, ἐκόνισε δὲ χαίτας,
<hom. il. 21.408>	τεύχεά τ' ἀμφαράβησε: γέλασσε δὲ Παλλὰς ̓Αθήνη,
<hom. il. 21.409>	καί οἱ ἐπευχομένη ἔπεα πτερόεντα προσηύδα:
<hom. il. 21.410>	νηπύτι' οὐδέ νύ πώ περ ἐπεφράσω ὅσσον ἀρείων
<hom. il. 21.411>	εὔχομ' ἐγὼν ἔμεναι, ὅτι μοι μένος ἰσοφαρίζεις.
<hom. il. 21.412>	οὕτω κεν τῆς μητρὸς ἐρινύας ἐξαποτίνοις,
<hom. il. 21.413>	ἥ τοι χωομένη κακὰ μήδεται οὕνεκ' ̓Αχαιοὺς
<hom. il. 21.414>	κάλλιπες, αὐτὰρ Τρωσὶν ὑπερφιάλοισιν ἀμύνεις.

<hom. il. 21.415>	ὣς ἄρα φωνήσασα πάλιν τρέπεν ὄσσε φαεινώ:
<hom. il. 21.416>	τὸν δ' ἄγε χειρὸς ἑλοῦσα Διὸς θυγάτηρ ̓Αφροδίτη
<hom. il. 21.417>	πυκνὰ μάλα στενάχοντα: μόγις δ' ἐσαγείρετο θυμόν.
<hom. il. 21.418>	τὴν δ' ὡς οὖν ἐνόησε θεὰ λευκώλενος ̔́Ηρη,
<hom. il. 21.419>	αὐτίκ' ̓Αθηναίην ἔπεα πτερόεντα προσηύδα:
<hom. il. 21.420>	ὢ πόποι αἰγιόχοιο Διὸς τέκος ̓Ατρυτώνη
<hom. il. 21.421>	καὶ δ' αὖθ' ἡ κυνάμυια ἄγει βροτολοιγὸν ̓́Αρηα
<hom. il. 21.422>	δηί̈ου ἐκ πολέμοιο κατὰ κλόνον: ἀλλὰ μέτελθε.

<hom. il. 21.423>	ὣς φάτ', ̓Αθηναίη δὲ μετέσσυτο, χαῖρε δὲ θυμῷ,
<hom. il. 21.424>	καί ῥ' ἐπιεισαμένη πρὸς στήθεα χειρὶ παχείῃ
<hom. il. 21.425>	ἤλασε: τῆς δ' αὐτοῦ λύτο γούνατα καὶ φίλον ἦτορ.
<hom. il. 21.426>	τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,
<hom. il. 21.427>	ἣ δ' ἄρ' ἐπευχομένη ἔπεα πτερόεντ' ἀγόρευε:
<hom. il. 21.428>	τοιοῦτοι νῦν πάντες ὅσοι Τρώεσσιν ἀρωγοὶ
<hom. il. 21.429>	εἶεν, ὅτ' ̓Αργείοισι μαχοίατο θωρηκτῇσιν,
<hom. il. 21.430>	ὧδέ τε θαρσαλέοι καὶ τλήμονες, ὡς ̓Αφροδίτη
<hom. il. 21.431>	ἦλθεν ̓́Αρῃ ἐπίκουρος ἐμῷ μένει ἀντιόωσα:
<hom. il. 21.432>	τώ κεν δὴ πάλαι ἄμμες ἐπαυσάμεθα πτολέμοιο
<hom. il. 21.433>	̓Ιλίου ἐκπέρσαντες ἐϋκτίμενον πτολίεθρον.

<hom. il. 21.434>	ὣς φάτο, μείδησεν δὲ θεὰ λευκώλενος ̔́Ηρη.
<hom. il. 21.435>	αὐτὰρ ̓Απόλλωνα προσέφη κρείων ἐνοσίχθων:
<hom. il. 21.436>	Φοῖβε τί ἢ δὴ νῶϊ διέσταμεν; οὐδὲ ἔοικεν
<hom. il. 21.437>	ἀρξάντων ἑτέρων: τὸ μὲν αἴσχιον αἴ κ' ἀμαχητὶ
<hom. il. 21.438>	ἴομεν Οὔλυμπον δὲ Διὸς ποτὶ χαλκοβατὲς δῶ.
<hom. il. 21.439>	ἄρχε: σὺ γὰρ γενεῆφι νεώτερος: οὐ γὰρ ἔμοιγε
<hom. il. 21.440>	καλόν, ἐπεὶ πρότερος γενόμην καὶ πλείονα οἶδα.
<hom. il. 21.441>	νηπύτι' ὡς ἄνοον κραδίην ἔχες: οὐδέ νυ τῶν περ
<hom. il. 21.442>	μέμνηαι ὅσα δὴ πάθομεν κακὰ ̓́Ιλιον ἀμφὶ
<hom. il. 21.443>	μοῦνοι νῶϊ θεῶν, ὅτ' ἀγήνορι Λαομέδοντι
<hom. il. 21.444>	πὰρ Διὸς ἐλθόντες θητεύσαμεν εἰς ἐνιαυτὸν
<hom. il. 21.445>	μισθῷ ἔπι ῥητῷ: ὃ δὲ σημαίνων ἐπέτελλεν.
<hom. il. 21.446>	ἤτοι ἐγὼ Τρώεσσι πόλιν πέρι τεῖχος ἔδειμα
<hom. il. 21.447>	εὐρύ τε καὶ μάλα καλόν, ἵν' ἄρρηκτος πόλις εἴη:
<hom. il. 21.448>	Φοῖβε σὺ δ' εἰλίποδας ἕλικας βοῦς βουκολέεσκες
<hom. il. 21.449>	̓́Ιδης ἐν κνημοῖσι πολυπτύχου ὑληέσσης.
<hom. il. 21.450>	ἀλλ' ὅτε δὴ μισθοῖο τέλος πολυγηθέες ὧραι
<hom. il. 21.451>	ἐξέφερον, τότε νῶϊ βιήσατο μισθὸν ἅπαντα
<hom. il. 21.452>	Λαομέδων ἔκπαγλος, ἀπειλήσας δ' ἀπέπεμπε.
<hom. il. 21.453>	σὺν μὲν ὅ γ' ἠπείλησε πόδας καὶ χεῖρας ὕπερθε
<hom. il. 21.454>	δήσειν, καὶ περάαν νήσων ἔπι τηλεδαπάων:
<hom. il. 21.455>	στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.
<hom. il. 21.456>	νῶϊ δὲ ἄψορροι κίομεν κεκοτηότι θυμῷ
<hom. il. 21.457>	μισθοῦ χωόμενοι, τὸν ὑποστὰς οὐκ ἐτέλεσσε.
<hom. il. 21.458>	τοῦ δὴ νῦν λαοῖσι φέρεις χάριν, οὐδὲ μεθ' ἡμέων
<hom. il. 21.459>	πειρᾷ ὥς κε Τρῶες ὑπερφίαλοι ἀπόλωνται
<hom. il. 21.460>	πρόχνυ κακῶς σὺν παισὶ καὶ αἰδοίῃς ἀλόχοισι

<hom. il. 21.461>	τὸν δ' αὖτε προσέειπεν ἄναξ ἑκάεργος ̓Απόλλων:
<hom. il. 21.462>	ἐννοσίγαι' οὐκ ἄν με σαόφρονα μυθήσαιο
<hom. il. 21.463>	ἔμμεναι, εἰ δὴ σοί γε βροτῶν ἕνεκα πτολεμίξω
<hom. il. 21.464>	δειλῶν, οἳ φύλλοισιν ἐοικότες ἄλλοτε μέν τε
<hom. il. 21.465>	ζαφλεγέες τελέθουσιν ἀρούρης καρπὸν ἔδοντες,
<hom. il. 21.466>	ἄλλοτε δὲ φθινύθουσιν ἀκήριοι. ἀλλὰ τάχιστα
<hom. il. 21.467>	παυώμεσθα μάχης: οἳ δ' αὐτοὶ δηριαάσθων.

<hom. il. 21.468>	ὣς ἄρα φωνήσας πάλιν ἐτράπετ': αἴδετο γάρ ῥα
<hom. il. 21.469>	πατροκασιγνήτοιο μιγήμεναι ἐν παλάμῃσι.
<hom. il. 21.470>	τὸν δὲ κασιγνήτη μάλα νείκεσε πότνια θηρῶν
<hom. il. 21.471>	̓́Αρτεμις ἀγροτέρη, καὶ ὀνείδειον φάτο μῦθον:
<hom. il. 21.472>	φεύγεις δὴ ἑκάεργε, Ποσειδάωνι δὲ νίκην
<hom. il. 21.473>	πᾶσαν ἐπέτρεψας, μέλεον δέ οἱ εὖχος ἔδωκας:
<hom. il. 21.474>	νηπύτιε τί νυ τόξον ἔχεις ἀνεμώλιον αὔτως;
<hom. il. 21.475>	μή σευ νῦν ἔτι πατρὸς ἐνὶ μεγάροισιν ἀκούσω
<hom. il. 21.476>	εὐχομένου, ὡς τὸ πρὶν ἐν ἀθανάτοισι θεοῖσιν,
<hom. il. 21.477>	ἄντα Ποσειδάωνος ἐναντίβιον πολεμίζειν.

<hom. il. 21.478>	ὣς φάτο, τὴν δ' οὔ τι προσέφη ἑκάεργος ̓Απόλλων,
<hom. il. 21.479>	ἀλλὰ χολωσαμένη Διὸς αἰδοίη παράκοιτις
<hom. il. 21.480>	νείκεσεν ἰοχέαιραν ὀνειδείοις ἐπέεσσι:
<hom. il. 21.481>	πῶς δὲ σὺ νῦν μέμονας κύον ἀδεὲς ἀντί' ἐμεῖο
<hom. il. 21.482>	στήσεσθαι; χαλεπή τοι ἐγὼ μένος ἀντιφέρεσθαι
<hom. il. 21.483>	τοξοφόρῳ περ ἐούσῃ, ἐπεὶ σὲ λέοντα γυναιξὶ
<hom. il. 21.484>	Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.
<hom. il. 21.485>	ἤτοι βέλτερόν ἐστι κατ' οὔρεα θῆρας ἐναίρειν
<hom. il. 21.486>	ἀγροτέρας τ' ἐλάφους ἢ κρείσσοσιν ἶφι μάχεσθαι.
<hom. il. 21.487>	εἰ δ' ἐθέλεις πολέμοιο δαήμεναι, ὄφρ' ἐὺ̈ εἰδῇς
<hom. il. 21.488>	ὅσσον φερτέρη εἴμ', ὅτι μοι μένος ἀντιφερίζεις.

<hom. il. 21.489>	ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε
<hom. il. 21.490>	σκαιῇ, δεξιτερῇ δ' ἄρ' ἀπ' ὤμων αἴνυτο τόξα,
<hom. il. 21.491>	αὐτοῖσιν δ' ἄρ' ἔθεινε παρ' οὔατα μειδιόωσα
<hom. il. 21.492>	ἐντροπαλιζομένην: ταχέες δ' ἔκπιπτον ὀϊστοί.
<hom. il. 21.493>	δακρυόεσσα δ' ὕπαιθα θεὰ φύγεν ὥς τε πέλεια,
<hom. il. 21.494>	ἥ ῥά θ' ὑπ' ἴρηκος κοίλην εἰσέπτατο πέτρην
<hom. il. 21.495>	χηραμόν: οὐδ' ἄρα τῇ γε ἁλώμεναι αἴσιμον ἦεν:
<hom. il. 21.496>	ὣς ἣ δακρυόεσσα φύγεν, λίπε δ' αὐτόθι τόξα.
<hom. il. 21.497>	Λητὼ δὲ προσέειπε διάκτορος ἀργεϊφόντης:
<hom. il. 21.498>	Λητοῖ ἐγὼ δέ τοι οὔ τι μαχήσομαι: ἀργαλέον δὲ
<hom. il. 21.499>	πληκτίζεσθ' ἀλόχοισι Διὸς νεφεληγερέταο:
<hom. il. 21.500>	ἀλλὰ μάλα πρόφρασσα μετ' ἀθανάτοισι θεοῖσιν
<hom. il. 21.501>	εὔχεσθαι ἐμὲ νικῆσαι κρατερῆφι βίηφιν.

<hom. il. 21.502>	ὣς ἄρ' ἔφη, Λητὼ δὲ συναίνυτο καμπύλα τόξα
<hom. il. 21.503>	πεπτεῶτ' ἄλλυδις ἄλλα μετὰ στροφάλιγγι κονίης.
<hom. il. 21.504>	ἣ μὲν τόξα λαβοῦσα πάλιν κίε θυγατέρος ἧς:
<hom. il. 21.505>	ἣ δ' ἄρ' ̓́Ολυμπον ἵκανε Διὸς ποτὶ χαλκοβατὲς δῶ,
<hom. il. 21.506>	δακρυόεσσα δὲ πατρὸς ἐφέζετο γούνασι κούρη,
<hom. il. 21.507>	ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ
<hom. il. 21.508>	εἷλε πατὴρ Κρονίδης, καὶ ἀνείρετο ἡδὺ γελάσσας:
<hom. il. 21.509>	τίς νύ σε τοιάδ' ἔρεξε φίλον τέκος Οὐρανιώνων
<hom. il. 21.510>	μαψιδίως, ὡς εἴ τι κακὸν ῥέζουσαν ἐνωπῇ;

<hom. il. 21.511>	τὸν δ' αὖτε προσέειπεν ἐϋστέφανος κελαδεινή:
<hom. il. 21.512>	σή μ' ἄλοχος στυφέλιξε πάτερ λευκώλενος ̔́Ηρη,
<hom. il. 21.513>	ἐξ ἧς ἀθανάτοισιν ἔρις καὶ νεῖκος ἐφῆπται.

<hom. il. 21.514>	ὣς οἳ μὲν τοιαῦτα πρὸς ἀλλήλους ἀγόρευον:
<hom. il. 21.515>	αὐτὰρ ̓Απόλλων Φοῖβος ἐδύσετο ̓́Ιλιον ἱρήν:
<hom. il. 21.516>	μέμβλετο γάρ οἱ τεῖχος ἐϋδμήτοιο πόληος
<hom. il. 21.517>	μὴ Δαναοὶ πέρσειαν ὑπὲρ μόρον ἤματι κείνῳ.
<hom. il. 21.518>	οἳ δ' ἄλλοι πρὸς ̓́Ολυμπον ἴσαν θεοὶ αἰὲν ἐόντες,
<hom. il. 21.519>	οἳ μὲν χωόμενοι, οἳ δὲ μέγα κυδιόωντες:
<hom. il. 21.520>	κὰδ δ' ἷζον παρὰ πατρὶ κελαινεφεῖ: αὐτὰρ ̓Αχιλλεὺς
<hom. il. 21.521>	Τρῶας ὁμῶς αὐτούς τ' ὄλεκεν καὶ μώνυχας ἵππους.
<hom. il. 21.522>	ὡς δ' ὅτε καπνὸς ἰὼν εἰς οὐρανὸν εὐρὺν ἵκηται
<hom. il. 21.523>	ἄστεος αἰθομένοιο, θεῶν δέ ἑ μῆνις ἀνῆκε,
<hom. il. 21.524>	πᾶσι δ' ἔθηκε πόνον, πολλοῖσι δὲ κήδε' ἐφῆκεν,
<hom. il. 21.525>	ὣς ̓Αχιλεὺς Τρώεσσι πόνον καὶ κήδε' ἔθηκεν.

<hom. il. 21.526>	ἑστήκει δ' ὃ γέρων Πρίαμος θείου ἐπὶ πύργου,
<hom. il. 21.527>	ἐς δ' ἐνόης' ̓Αχιλῆα πελώριον: αὐτὰρ ὑπ' αὐτοῦ
<hom. il. 21.528>	Τρῶες ἄφαρ κλονέοντο πεφυζότες, οὐδέ τις ἀλκὴ
<hom. il. 21.529>	γίγνεθ': ὃ δ' οἰμώξας ἀπὸ πύργου βαῖνε χαμᾶζε
<hom. il. 21.530>	ὀτρύνων παρὰ τεῖχος ἀγακλειτοὺς πυλαωρούς:
<hom. il. 21.531>	πεπταμένας ἐν χερσὶ πύλας ἔχετ' εἰς ὅ κε λαοὶ
<hom. il. 21.532>	ἔλθωσι προτὶ ἄστυ πεφυζότες: ἦ γὰρ ̓Αχιλλεὺς
<hom. il. 21.533>	ἐγγὺς ὅδε κλονέων: νῦν οἴω λοίγι' ἔσεσθαι.
<hom. il. 21.534>	αὐτὰρ ἐπεί κ' ἐς τεῖχος ἀναπνεύσωσιν ἀλέντες,
<hom. il. 21.535>	αὖτις ἐπανθέμεναι σανίδας πυκινῶς ἀραρυίας:
<hom. il. 21.536>	δείδια γὰρ μὴ οὖλος ἀνὴρ ἐς τεῖχος ἅληται.

<hom. il. 21.537>	ὣς ἔφαθ', οἳ δ' ἄνεσάν τε πύλας καὶ ἀπῶσαν ὀχῆας:
<hom. il. 21.538>	αἳ δὲ πετασθεῖσαι τεῦξαν φάος: αὐτὰρ ̓Απόλλων
<hom. il. 21.539>	ἀντίος ἐξέθορε Τρώων ἵνα λοιγὸν ἀλάλκοι.
<hom. il. 21.540>	οἳ δ' ἰθὺς πόλιος καὶ τείχεος ὑψηλοῖο
<hom. il. 21.541>	δίψῃ καρχαλέοι κεκονιμένοι ἐκ πεδίοιο
<hom. il. 21.542>	φεῦγον: ὃ δὲ σφεδανὸν ἔφεπ' ἔγχεϊ, λύσσα δέ οἱ κῆρ
<hom. il. 21.543>	αἰὲν ἔχε κρατερή, μενέαινε δὲ κῦδος ἀρέσθαι.

<hom. il. 21.544>	ἔνθά κεν ὑψίπυλον Τροίην ἕλον υἷες ̓Αχαιῶν,
<hom. il. 21.545>	εἰ μὴ ̓Απόλλων Φοῖβος ̓Αγήνορα δῖον ἀνῆκε
<hom. il. 21.546>	φῶτ' ̓Αντήνορος υἱὸν ἀμύμονά τε κρατερόν τε.
<hom. il. 21.547>	ἐν μέν οἱ κραδίῃ θάρσος βάλε, πὰρ δέ οἱ αὐτὸς
<hom. il. 21.548>	ἔστη, ὅπως θανάτοιο βαρείας χεῖρας ἀλάλκοι
<hom. il. 21.549>	φηγῷ κεκλιμένος: κεκάλυπτο δ' ἄρ' ἠέρι πολλῇ.
<hom. il. 21.550>	αὐτὰρ ὅ γ' ὡς ἐνόησεν ̓Αχιλλῆα πτολίπορθον
<hom. il. 21.551>	ἔστη, πολλὰ δέ οἱ κραδίη πόρφυρε μένοντι:
<hom. il. 21.552>	ὀχθήσας δ' ἄρα εἶπε πρὸς ὃν μεγαλήτορα θυμόν:
<hom. il. 21.553>	ὤ μοι ἐγών: εἰ μέν κεν ὑπὸ κρατεροῦ ̓Αχιλῆος
<hom. il. 21.554>	φεύγω, τῇ περ οἱ ἄλλοι ἀτυζόμενοι κλονέονται,
<hom. il. 21.555>	αἱρήσει με καὶ ὧς, καὶ ἀνάλκιδα δειροτομήσει.
<hom. il. 21.556>	εἰ δ' ἂν ἐγὼ τούτους μὲν ὑποκλονέεσθαι ἐάσω
<hom. il. 21.557>	Πηλεί̈δῃ ̓Αχιλῆϊ, ποσὶν δ' ἀπὸ τείχεος ἄλλῃ
<hom. il. 21.558>	φεύγω πρὸς πεδίον ̓Ιλήϊον, ὄφρ' ἂν ἵκωμαι
<hom. il. 21.559>	̓́Ιδης τε κνημοὺς κατά τε ῥωπήϊα δύω:
<hom. il. 21.560>	ἑσπέριος δ' ἂν ἔπειτα λοεσσάμενος ποταμοῖο
<hom. il. 21.561>	ἱδρῶ ἀποψυχθεὶς προτὶ ̓́Ιλιον ἀπονεοίμην:
<hom. il. 21.562>	ἀλλὰ τί ἤ μοι ταῦτα φίλος διελέξατο θυμός;
<hom. il. 21.563>	μή μ' ἀπαειρόμενον πόλιος πεδίον δὲ νοήσῃ
<hom. il. 21.564>	καί με μεταί̈ξας μάρψῃ ταχέεσσι πόδεσσιν.
<hom. il. 21.565>	οὐκέτ' ἔπειτ' ἔσται θάνατον καὶ κῆρας ἀλύξαι:
<hom. il. 21.566>	λίην γὰρ κρατερὸς περὶ πάντων ἔστ' ἀνθρώπων.
<hom. il. 21.567>	εἰ δέ κέ οἱ προπάροιθε πόλεος κατεναντίον ἔλθω:
<hom. il. 21.568>	καὶ γάρ θην τούτῳ τρωτὸς χρὼς ὀξέϊ χαλκῷ,
<hom. il. 21.569>	ἐν δὲ ἴα ψυχή, θνητὸν δέ ἕ φας' ἄνθρωποι
<hom. il. 21.570>	ἔμμεναι: αὐτάρ οἱ Κρονίδης Ζεὺς κῦδος ὀπάζει.

<hom. il. 21.571>	ὣς εἰπὼν ̓Αχιλῆα ἀλεὶς μένεν, ἐν δέ οἱ ἦτορ
<hom. il. 21.572>	ἄλκιμον ὁρμᾶτο πτολεμίζειν ἠδὲ μάχεσθαι.
<hom. il. 21.573>	ἠύ̈τε πάρδαλις εἶσι βαθείης ἐκ ξυλόχοιο
<hom. il. 21.574>	ἀνδρὸς θηρητῆρος ἐναντίον, οὐδέ τι θυμῷ
<hom. il. 21.575>	ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:
<hom. il. 21.576>	εἴ περ γὰρ φθάμενός μιν ἢ οὐτάσῃ ἠὲ βάλῃσιν,
<hom. il. 21.577>	ἀλλά τε καὶ περὶ δουρὶ πεπαρμένη οὐκ ἀπολήγει
<hom. il. 21.578>	ἀλκῆς, πρίν γ' ἠὲ ξυμβλήμεναι ἠὲ δαμῆναι:
<hom. il. 21.579>	ὣς ̓Αντήνορος υἱὸς ἀγαυοῦ δῖος ̓Αγήνωρ
<hom. il. 21.580>	οὐκ ἔθελεν φεύγειν, πρὶν πειρήσαιτ' ̓Αχιλῆος.
<hom. il. 21.581>	ἀλλ' ὅ γ' ἄρ' ἀσπίδα μὲν πρόσθ' ἔσχετο πάντος' ἐί̈σην,
<hom. il. 21.582>	ἐγχείῃ δ' αὐτοῖο τιτύσκετο, καὶ μέγ' ἀύ̈τει:
<hom. il. 21.583>	ἦ δή που μάλ' ἔολπας ἐνὶ φρεσὶ φαίδιμ' ̓Αχιλλεῦ
<hom. il. 21.584>	ἤματι τῷδε πόλιν πέρσειν Τρώων ἀγερώχων
<hom. il. 21.585>	νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.
<hom. il. 21.586>	ἐν γάρ οἱ πολέες τε καὶ ἄλκιμοι ἀνέρες εἰμέν,
<hom. il. 21.587>	οἳ καὶ πρόσθε φίλων τοκέων ἀλόχων τε καὶ υἱῶν
<hom. il. 21.588>	̓́Ιλιον εἰρυόμεσθα: σὺ δ' ἐνθάδε πότμον ἐφέψεις
<hom. il. 21.589>	ὧδ' ἔκπαγλος ἐὼν καὶ θαρσαλέος πολεμιστής.

<hom. il. 21.590>	ἦ ῥα, καὶ ὀξὺν ἄκοντα βαρείης χειρὸς ἀφῆκε,
<hom. il. 21.591>	καί ῥ' ἔβαλε κνήμην ὑπὸ γούνατος οὐδ' ἀφάμαρτεν.
<hom. il. 21.592>	ἀμφὶ δέ οἱ κνημὶς νεοτεύκτου κασσιτέροιο
<hom. il. 21.593>	σμερδαλέον κονάβησε: πάλιν δ' ἀπὸ χαλκὸς ὄρουσε
<hom. il. 21.594>	βλημένου, οὐδ' ἐπέρησε, θεοῦ δ' ἠρύκακε δῶρα.
<hom. il. 21.595>	Πηλεί̈δης δ' ὁρμήσατ' ̓Αγήνορος ἀντιθέοιο
<hom. il. 21.596>	δεύτερος: οὐδ' ἔτ' ἔασεν ̓Απόλλων κῦδος ἀρέσθαι,
<hom. il. 21.597>	ἀλλά μιν ἐξήρπαξε, κάλυψε δ' ἄρ' ἠέρι πολλῇ,
<hom. il. 21.598>	ἡσύχιον δ' ἄρα μιν πολέμου ἔκπεμπε νέεσθαι.
<hom. il. 21.599>	αὐτὰρ ὃ Πηλεί̈ωνα δόλῳ ἀποέργαθε λαοῦ:
<hom. il. 21.600>	αὐτῷ γὰρ ἑκάεργος ̓Αγήνορι πάντα ἐοικὼς
<hom. il. 21.601>	ἔστη πρόσθε ποδῶν, ὃ δ' ἐπέσσυτο ποσσὶ διώκειν:
<hom. il. 21.602>	εἷος ὃ τὸν πεδίοιο διώκετο πυροφόροιο
<hom. il. 21.603>	τρέψας πὰρ ποταμὸν βαθυδινήεντα Σκάμανδρον
<hom. il. 21.604>	τυτθὸν ὑπεκπροθέοντα: δόλῳ δ' ἄρ' ἔθελγεν ̓Απόλλων
<hom. il. 21.605>	ὡς αἰεὶ ἔλποιτο κιχήσεσθαι ποσὶν οἷσι:
<hom. il. 21.606>	τόφρ' ἄλλοι Τρῶες πεφοβημένοι ἦλθον ὁμίλῳ
<hom. il. 21.607>	ἀσπάσιοι προτὶ ἄστυ, πόλις δ' ἔμπλητο ἀλέντων.
<hom. il. 21.608>	οὐδ' ἄρα τοί γ' ἔτλαν πόλιος καὶ τείχεος ἐκτὸς
<hom. il. 21.609>	μεῖναι ἔτ' ἀλλήλους, καὶ γνώμεναι ὅς τε πεφεύγοι
<hom. il. 21.610>	ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο
<hom. il. 21.611>	ἐς πόλιν, ὅν τινα τῶν γε πόδες καὶ γοῦνα σαώσαι.
