<hom. il. 8.1>	̓Ηὼς μὲν κροκόπεπλος ἐκίδνατο πᾶσαν ἐπ' αἶαν,
<hom. il. 8.2>	Ζεὺς δὲ θεῶν ἀγορὴν ποιήσατο τερπικέραυνος
<hom. il. 8.3>	ἀκροτάτῃ κορυφῇ πολυδειράδος Οὐλύμποιο:
<hom. il. 8.4>	αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:
<hom. il. 8.5>	κέκλυτέ μευ πάντές τε θεοὶ πᾶσαί τε θέαιναι,
<hom. il. 8.6>	ὄφρ' εἴπω τά με θυμὸς ἐνὶ στήθεσσι κελεύει.
<hom. il. 8.7>	μήτέ τις οὖν θήλεια θεὸς τό γε μήτέ τις ἄρσην
<hom. il. 8.8>	πειράτω διακέρσαι ἐμὸν ἔπος, ἀλλ' ἅμα πάντες
<hom. il. 8.9>	αἰνεῖτ', ὄφρα τάχιστα τελευτήσω τάδε ἔργα.
<hom. il. 8.10>	ὃν δ' ἂν ἐγὼν ἀπάνευθε θεῶν ἐθέλοντα νοήσω
<hom. il. 8.11>	ἐλθόντ' ἢ Τρώεσσιν ἀρηγέμεν ἢ Δαναοῖσι
<hom. il. 8.12>	πληγεὶς οὐ κατὰ κόσμον ἐλεύσεται Οὔλυμπον δέ:
<hom. il. 8.13>	ἤ μιν ἑλὼν ῥίψω ἐς Τάρταρον ἠερόεντα
<hom. il. 8.14>	τῆλε μάλ', ἧχι βάθιστον ὑπὸ χθονός ἐστι βέρεθρον,
<hom. il. 8.15>	ἔνθα σιδήρειαί τε πύλαι καὶ χάλκεος οὐδός,
<hom. il. 8.16>	τόσσον ἔνερθ' ̓Αί̈δεω ὅσον οὐρανός ἐστ' ἀπὸ γαίης:
<hom. il. 8.17>	γνώσετ' ἔπειθ' ὅσον εἰμὶ θεῶν κάρτιστος ἁπάντων.
<hom. il. 8.18>	εἰ δ' ἄγε πειρήσασθε θεοὶ ἵνα εἴδετε πάντες:
<hom. il. 8.19>	σειρὴν χρυσείην ἐξ οὐρανόθεν κρεμάσαντες
<hom. il. 8.20>	πάντές τ' ἐξάπτεσθε θεοὶ πᾶσαί τε θέαιναι:
<hom. il. 8.21>	ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ
<hom. il. 8.22>	Ζῆν' ὕπατον μήστωρ', οὐδ' εἰ μάλα πολλὰ κάμοιτε.
<hom. il. 8.23>	ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,
<hom. il. 8.24>	αὐτῇ κεν γαίῃ ἐρύσαιμ' αὐτῇ τε θαλάσσῃ:
<hom. il. 8.25>	σειρὴν μέν κεν ἔπειτα περὶ ῥίον Οὐλύμποιο
<hom. il. 8.26>	δησαίμην, τὰ δέ κ' αὖτε μετήορα πάντα γένοιτο.
<hom. il. 8.27>	τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.

<hom. il. 8.28>	ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ
<hom. il. 8.29>	μῦθον ἀγασσάμενοι: μάλα γὰρ κρατερῶς ἀγόρευσεν.
<hom. il. 8.30>	ὀψὲ δὲ δὴ μετέειπε θεὰ γλαυκῶπις ̓Αθήνη:
<hom. il. 8.31>	ὦ πάτερ ἡμέτερε Κρονίδη ὕπατε κρειόντων
<hom. il. 8.32>	εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:
<hom. il. 8.33>	ἀλλ' ἔμπης Δαναῶν ὀλοφυρόμεθ' αἰχμητάων,
<hom. il. 8.34>	οἵ κεν δὴ κακὸν οἶτον ἀναπλήσαντες ὄλωνται.
<hom. il. 8.35>	ἀλλ' ἤτοι πολέμου μὲν ἀφεξόμεθ' ὡς σὺ κελεύεις:
<hom. il. 8.36>	βουλὴν δ' ̓Αργείοις ὑποθησόμεθ' ἥ τις ὀνήσει,
<hom. il. 8.37>	ὡς μὴ πάντες ὄλωνται ὀδυσσαμένοιο τεοῖο.

<hom. il. 8.38>	τὴν δ' ἐπιμειδήσας προσέφη νεφεληγερέτα Ζεύς:
<hom. il. 8.39>	θάρσει Τριτογένεια φίλον τέκος: οὔ νύ τι θυμῷ
<hom. il. 8.40>	πρόφρονι μυθέομαι, ἐθέλω δέ τοι ἤπιος εἶναι.

<hom. il. 8.41>	ὣς εἰπὼν ὑπ' ὄχεσφι τιτύσκετο χαλκόποδ' ἵππω
<hom. il. 8.42>	ὠκυπέτα χρυσέῃσιν ἐθείρῃσιν κομόωντε,
<hom. il. 8.43>	χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην
<hom. il. 8.44>	χρυσείην εὔτυκτον, ἑοῦ δ' ἐπεβήσετο δίφρου,
<hom. il. 8.45>	μάστιξεν δ' ἐλάαν: τὼ δ' οὐκ ἀέκοντε πετέσθην
<hom. il. 8.46>	μεσσηγὺς γαίης τε καὶ οὐρανοῦ ἀστερόεντος.
<hom. il. 8.47>	̓́Ιδην δ' ἵκανεν πολυπίδακα μητέρα θηρῶν
<hom. il. 8.48>	Γάργαρον, ἔνθά τέ οἱ τέμενος βωμός τε θυήεις.
<hom. il. 8.49>	ἔνθ' ἵππους ἔστησε πατὴρ ἀνδρῶν τε θεῶν τε
<hom. il. 8.50>	λύσας ἐξ ὀχέων, κατὰ δ' ἠέρα πουλὺν ἔχευεν.
<hom. il. 8.51>	αὐτὸς δ' ἐν κορυφῇσι καθέζετο κύδεϊ γαίων
<hom. il. 8.52>	εἰσορόων Τρώων τε πόλιν καὶ νῆας ̓Αχαιῶν.

<hom. il. 8.53>	οἳ δ' ἄρα δεῖπνον ἕλοντο κάρη κομόωντες ̓Αχαιοὶ
<hom. il. 8.54>	ῥίμφα κατὰ κλισίας, ἀπὸ δ' αὐτοῦ θωρήσσοντο.
<hom. il. 8.55>	Τρῶες δ' αὖθ' ἑτέρωθεν ἀνὰ πτόλιν ὁπλίζοντο
<hom. il. 8.56>	παυρότεροι: μέμασαν δὲ καὶ ὧς ὑσμῖνι μάχεσθαι
<hom. il. 8.57>	χρειοῖ ἀναγκαίῃ, πρό τε παίδων καὶ πρὸ γυναικῶν.
<hom. il. 8.58>	πᾶσαι δ' ὠί̈γνυντο πύλαι, ἐκ δ' ἔσσυτο λαός,
<hom. il. 8.59>	πεζοί θ' ἱππῆές τε: πολὺς δ' ὀρυμαγδὸς ὀρώρει.

<hom. il. 8.60>	οἳ δ' ὅτε δή ῥ' ἐς χῶρον ἕνα ξυνιόντες ἵκοντο
<hom. il. 8.61>	σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν
<hom. il. 8.62>	χαλκεοθωρήκων: ἀτὰρ ἀσπίδες ὀμφαλόεσσαι
<hom. il. 8.63>	ἔπληντ' ἀλλήλῃσι, πολὺς δ' ὀρυμαγδὸς ὀρώρει.
<hom. il. 8.64>	ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν
<hom. il. 8.65>	ὀλλύντων τε καὶ ὀλλυμένων, ῥέε δ' αἵματι γαῖα.

<hom. il. 8.66>	ὄφρα μὲν ἠὼς ἦν καὶ ἀέξετο ἱερὸν ἦμαρ,
<hom. il. 8.67>	τόφρα μάλ' ἀμφοτέρων βέλε' ἥπτετο, πῖπτε δὲ λαός.
<hom. il. 8.68>	ἦμος δ' ̓Ηέλιος μέσον οὐρανὸν ἀμφιβεβήκει,
<hom. il. 8.69>	καὶ τότε δὴ χρύσεια πατὴρ ἐτίταινε τάλαντα:
<hom. il. 8.70>	ἐν δ' ἐτίθει δύο κῆρε τανηλεγέος θανάτοιο
<hom. il. 8.71>	Τρώων θ' ἱπποδάμων καὶ ̓Αχαιῶν χαλκοχιτώνων,
<hom. il. 8.72>	ἕλκε δὲ μέσσα λαβών: ῥέπε δ' αἴσιμον ἦμαρ ̓Αχαιῶν.
<hom. il. 8.73>	αἳ μὲν ̓Αχαιῶν κῆρες ἐπὶ χθονὶ πουλυβοτείρῃ
<hom. il. 8.74>	ἑζέσθην, Τρώων δὲ πρὸς οὐρανὸν εὐρὺν ἄερθεν:
<hom. il. 8.75>	αὐτὸς δ' ἐξ ̓́Ιδης μεγάλ' ἔκτυπε, δαιόμενον δὲ
<hom. il. 8.76>	ἧκε σέλας μετὰ λαὸν ̓Αχαιῶν: οἳ δὲ ἰδόντες
<hom. il. 8.77>	θάμβησαν, καὶ πάντας ὑπὸ χλωρὸν δέος εἷλεν.

<hom. il. 8.78>	ἔνθ' οὔτ' ̓Ιδομενεὺς τλῆ μίμνειν οὔτ' ̓Αγαμέμνων,
<hom. il. 8.79>	οὔτε δύ' Αἴαντες μενέτην θεράποντες ̓́Αρηος:
<hom. il. 8.80>	Νέστωρ οἶος ἔμιμνε Γερήνιος οὖρος ̓Αχαιῶν
<hom. il. 8.81>	οὔ τι ἑκών, ἀλλ' ἵππος ἐτείρετο, τὸν βάλεν ἰῷ
<hom. il. 8.82>	δῖος ̓Αλέξανδρος ̔Ελένης πόσις ἠϋκόμοιο
<hom. il. 8.83>	ἄκρην κὰκ κορυφήν, ὅθι τε πρῶται τρίχες ἵππων
<hom. il. 8.84>	κρανίῳ ἐμπεφύασι, μάλιστα δὲ καίριόν ἐστιν.
<hom. il. 8.85>	ἀλγήσας δ' ἀνέπαλτο, βέλος δ' εἰς ἐγκέφαλον δῦ,
<hom. il. 8.86>	σὺν δ' ἵππους ἐτάραξε κυλινδόμενος περὶ χαλκῷ.
<hom. il. 8.87>	ὄφρ' ὁ γέρων ἵπποιο παρηορίας ἀπέταμνε
<hom. il. 8.88>	φασγάνῳ ἀί̈σσων, τόφρ' ̔́Εκτορος ὠκέες ἵπποι
<hom. il. 8.89>	ἦλθον ἀν' ἰωχμὸν θρασὺν ἡνίοχον φορέοντες
<hom. il. 8.90>	̔́Εκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν
<hom. il. 8.91>	εἰ μὴ ἄρ' ὀξὺ νόησε βοὴν ἀγαθὸς Διομήδης:
<hom. il. 8.92>	σμερδαλέον δ' ἐβόησεν ἐποτρύνων ̓Οδυσῆα:
<hom. il. 8.93>	διογενὲς Λαερτιάδη πολυμήχαν' ̓Οδυσσεῦ
<hom. il. 8.94>	πῇ φεύγεις μετὰ νῶτα βαλὼν κακὸς ὣς ἐν ὁμίλῳ;
<hom. il. 8.95>	μή τίς τοι φεύγοντι μεταφρένῳ ἐν δόρυ πήξῃ:
<hom. il. 8.96>	ἀλλὰ μέν' ὄφρα γέροντος ἀπώσομεν ἄγριον ἄνδρα.

<hom. il. 8.97>	ὣς ἔφατ', οὐδ' ἐσάκουσε πολύτλας δῖος ̓Οδυσσεύς,
<hom. il. 8.98>	ἀλλὰ παρήϊξεν κοίλας ἐπὶ νῆας ̓Αχαιῶν.
<hom. il. 8.99>	Τυδεί̈δης δ' αὐτός περ ἐὼν προμάχοισιν ἐμίχθη,
<hom. il. 8.100>	στῆ δὲ πρόσθ' ἵππων Νηληϊάδαο γέροντος,
<hom. il. 8.101>	καί μιν φωνήσας ἔπεα πτερόεντα προσηύδα:
<hom. il. 8.102>	ὦ γέρον ἦ μάλα δή σε νέοι τείρουσι μαχηταί,
<hom. il. 8.103>	σὴ δὲ βίη λέλυται, χαλεπὸν δέ σε γῆρας ὀπάζει,
<hom. il. 8.104>	ἠπεδανὸς δέ νύ τοι θεράπων, βραδέες δέ τοι ἵπποι.
<hom. il. 8.105>	ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι
<hom. il. 8.106>	οἷοι Τρώϊοι ἵπποι ἐπιστάμενοι πεδίοιο
<hom. il. 8.107>	κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,
<hom. il. 8.108>	οὕς ποτ' ἀπ' Αἰνείαν ἑλόμην μήστωρε φόβοιο.
<hom. il. 8.109>	τούτω μὲν θεράποντε κομείτων, τώδε δὲ νῶϊ
<hom. il. 8.110>	Τρωσὶν ἐφ' ἱπποδάμοις ἰθύνομεν, ὄφρα καὶ ̔́Εκτωρ
<hom. il. 8.111>	εἴσεται εἰ καὶ ἐμὸν δόρυ μαίνεται ἐν παλάμῃσιν.

<hom. il. 8.112>	ὣς ἔφατ', οὐδ' ἀπίθησε Γερήνιος ἱππότα Νέστωρ.
<hom. il. 8.113>	Νεστορέας μὲν ἔπειθ' ἵππους θεράποντε κομείτην
<hom. il. 8.114>	ἴφθιμοι Σθένελός τε καὶ Εὐρυμέδων ἀγαπήνωρ.
<hom. il. 8.115>	τὼ δ' εἰς ἀμφοτέρω Διομήδεος ἅρματα βήτην:
<hom. il. 8.116>	Νέστωρ δ' ἐν χείρεσσι λάβ' ἡνία σιγαλόεντα,
<hom. il. 8.117>	μάστιξεν δ' ἵππους: τάχα δ' ̔́Εκτορος ἄγχι γένοντο.
<hom. il. 8.118>	τοῦ δ' ἰθὺς μεμαῶτος ἀκόντισε Τυδέος υἱός:
<hom. il. 8.119>	καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα
<hom. il. 8.120>	υἱὸν ὑπερθύμου Θηβαίου ̓Ηνιοπῆα
<hom. il. 8.121>	ἵππων ἡνί' ἔχοντα βάλε στῆθος παρὰ μαζόν.
<hom. il. 8.122>	ἤριπε δ' ἐξ ὀχέων, ὑπερώησαν δέ οἱ ἵπποι
<hom. il. 8.123>	ὠκύποδες: τοῦ δ' αὖθι λύθη ψυχή τε μένος τε.
<hom. il. 8.124>	̔́Εκτορα δ' αἰνὸν ἄχος πύκασε φρένας ἡνιόχοιο:
<hom. il. 8.125>	τὸν μὲν ἔπειτ' εἴασε καὶ ἀχνύμενός περ ἑταίρου
<hom. il. 8.126>	κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν
<hom. il. 8.127>	ἵππω δευέσθην σημάντορος: αἶψα γὰρ εὗρεν
<hom. il. 8.128>	̓Ιφιτίδην ̓Αρχεπτόλεμον θρασύν, ὅν ῥα τόθ' ἵππων
<hom. il. 8.129>	ὠκυπόδων ἐπέβησε, δίδου δέ οἱ ἡνία χερσίν.

<hom. il. 8.130>	ἔνθά κε λοιγὸς ἔην καὶ ἀμήχανα ἔργα γένοντο,
<hom. il. 8.131>	καί νύ κε σήκασθεν κατὰ ̓́Ιλιον ἠύ̈τε ἄρνες,
<hom. il. 8.132>	εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:
<hom. il. 8.133>	βροντήσας δ' ἄρα δεινὸν ἀφῆκ' ἀργῆτα κεραυνόν,
<hom. il. 8.134>	κὰδ δὲ πρόσθ' ἵππων Διομήδεος ἧκε χαμᾶζε:
<hom. il. 8.135>	δεινὴ δὲ φλὸξ ὦρτο θεείου καιομένοιο,
<hom. il. 8.136>	τὼ δ' ἵππω δείσαντε καταπτήτην ὑπ' ὄχεσφι:
<hom. il. 8.137>	Νέστορα δ' ἐκ χειρῶν φύγον ἡνία σιγαλόεντα,
<hom. il. 8.138>	δεῖσε δ' ὅ γ' ἐν θυμῷ, Διομήδεα δὲ προσέειπε:
<hom. il. 8.139>	Τυδεί̈δη ἄγε δ' αὖτε φόβον δ' ἔχε μώνυχας ἵππους.
<hom. il. 8.140>	ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή;
<hom. il. 8.141>	νῦν μὲν γὰρ τούτῳ Κρονίδης Ζεὺς κῦδος ὀπάζει
<hom. il. 8.142>	σήμερον: ὕστερον αὖτε καὶ ἡμῖν, αἴ κ' ἐθέλῃσι,
<hom. il. 8.143>	δώσει: ἀνὴρ δέ κεν οὔ τι Διὸς νόον εἰρύσσαιτο
<hom. il. 8.144>	οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.

<hom. il. 8.145>	τὸν δ' ἠμείβετ' ἔπειτα βοὴν ἀγαθὸς Διομήδης:
<hom. il. 8.146>	ναὶ δὴ ταῦτά γε πάντα γέρον κατὰ μοῖραν ἔειπες:
<hom. il. 8.147>	ἀλλὰ τόδ' αἰνὸν ἄχος κραδίην καὶ θυμὸν ἱκάνει:
<hom. il. 8.148>	̔́Εκτωρ γάρ ποτε φήσει ἐνὶ Τρώεσς' ἀγορεύων:
<hom. il. 8.149>	Τυδεί̈δης ὑπ' ἐμεῖο φοβεύμενος ἵκετο νῆας.
<hom. il. 8.150>	ὥς ποτ' ἀπειλήσει: τότε μοι χάνοι εὐρεῖα χθών.

<hom. il. 8.151>	τὸν δ' ἠμείβετ' ἔπειτα Γερήνιος ἱππότα Νέστωρ:
<hom. il. 8.152>	ὤ μοι Τυδέος υἱὲ δαί̈φρονος, οἷον ἔειπες.
<hom. il. 8.153>	εἴ περ γάρ ς' ̔́Εκτωρ γε κακὸν καὶ ἀνάλκιδα φήσει,
<hom. il. 8.154>	ἀλλ' οὐ πείσονται Τρῶες καὶ Δαρδανίωνες
<hom. il. 8.155>	καὶ Τρώων ἄλοχοι μεγαθύμων ἀσπιστάων,
<hom. il. 8.156>	τάων ἐν κονίῃσι βάλες θαλεροὺς παρακοίτας.

<hom. il. 8.157>	ὣς ἄρα φωνήσας φύγαδε τράπε μώνυχας ἵππους
<hom. il. 8.158>	αὖτις ἀν' ἰωχμόν: ἐπὶ δὲ Τρῶές τε καὶ ̔́Εκτωρ
<hom. il. 8.159>	ἠχῇ θεσπεσίῃ βέλεα στονόεντα χέοντο.
<hom. il. 8.160>	τῷ δ' ἐπὶ μακρὸν ἄϋσε μέγας κορυθαίολος ̔́Εκτωρ:
<hom. il. 8.161>	Τυδεί̈δη περὶ μέν σε τίον Δαναοὶ ταχύπωλοι
<hom. il. 8.162>	ἕδρῃ τε κρέασίν τε ἰδὲ πλείοις δεπάεσσι:
<hom. il. 8.163>	νῦν δέ ς' ἀτιμήσουσι: γυναικὸς ἄρ' ἀντὶ τέτυξο.
<hom. il. 8.164>	ἔρρε κακὴ γλήνη, ἐπεὶ οὐκ εἴξαντος ἐμεῖο
<hom. il. 8.165>	πύργων ἡμετέρων ἐπιβήσεαι, οὐδὲ γυναῖκας
<hom. il. 8.166>	ἄξεις ἐν νήεσσι: πάρος τοι δαίμονα δώσω.

<hom. il. 8.167>	ὣς φάτο, Τυδεί̈δης δὲ διάνδιχα μερμήριξεν
<hom. il. 8.168>	ἵππους τε στρέψαι καὶ ἐναντίβιον μαχέσασθαι.
<hom. il. 8.169>	τρὶς μὲν μερμήριξε κατὰ φρένα καὶ κατὰ θυμόν,
<hom. il. 8.170>	τρὶς δ' ἄρ' ἀπ' ̓Ιδαίων ὀρέων κτύπε μητίετα Ζεὺς
<hom. il. 8.171>	σῆμα τιθεὶς Τρώεσσι μάχης ἑτεραλκέα νίκην.
<hom. il. 8.172>	̔́Εκτωρ δὲ Τρώεσσιν ἐκέκλετο μακρὸν ἀύ̈σας:
<hom. il. 8.173>	Τρῶες καὶ Λύκιοι καὶ Δάρδανοι ἀγχιμαχηταὶ
<hom. il. 8.174>	ἀνέρες ἔστε φίλοι, μνήσασθε δὲ θούριδος ἀλκῆς.
<hom. il. 8.175>	γιγνώσκω δ' ὅτι μοι πρόφρων κατένευσε Κρονίων
<hom. il. 8.176>	νίκην καὶ μέγα κῦδος, ἀτὰρ Δαναοῖσί γε πῆμα:
<hom. il. 8.177>	νήπιοι οἳ ἄρα δὴ τάδε τείχεα μηχανόωντο
<hom. il. 8.178>	ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:
<hom. il. 8.179>	ἵπποι δὲ ῥέα τάφρον ὑπερθορέονται ὀρυκτήν.
<hom. il. 8.180>	ἀλλ' ὅτε κεν δὴ νηυσὶν ἔπι γλαφυρῇσι γένωμαι,
<hom. il. 8.181>	μνημοσύνη τις ἔπειτα πυρὸς δηί̈οιο γενέσθω,
<hom. il. 8.182>	ὡς πυρὶ νῆας ἐνιπρήσω, κτείνω δὲ καὶ αὐτοὺς
<hom. il. 8.183>	̓Αργείους παρὰ νηυσὶν ἀτυζομένους ὑπὸ καπνοῦ.

<hom. il. 8.184>	ὣς εἰπὼν ἵπποισιν ἐκέκλετο φώνησέν τε:
<hom. il. 8.185>	Ξάνθέ τε καὶ σὺ Πόδαργε καὶ Αἴθων Λάμπέ τε δῖε
<hom. il. 8.186>	νῦν μοι τὴν κομιδὴν ἀποτίνετον, ἣν μάλα πολλὴν
<hom. il. 8.187>	̓Ανδρομάχη θυγάτηρ μεγαλήτορος ̓Ηετίωνος
<hom. il. 8.188>	ὑμῖν πὰρ προτέροισι μελίφρονα πυρὸν ἔθηκεν
<hom. il. 8.189>	οἶνόν τ' ἐγκεράσασα πιεῖν, ὅτε θυμὸς ἀνώγοι,
<hom. il. 8.190>	ἢ ἐμοί, ὅς πέρ οἱ θαλερὸς πόσις εὔχομαι εἶναι.
<hom. il. 8.191>	ἀλλ' ἐφομαρτεῖτον καὶ σπεύδετον ὄφρα λάβωμεν
<hom. il. 8.192>	ἀσπίδα Νεστορέην, τῆς νῦν κλέος οὐρανὸν ἵκει
<hom. il. 8.193>	πᾶσαν χρυσείην ἔμεναι, κανόνας τε καὶ αὐτήν,
<hom. il. 8.194>	αὐτὰρ ἀπ' ὤμοιιν Διομήδεος ἱπποδάμοιο
<hom. il. 8.195>	δαιδάλεον θώρηκα, τὸν ̔́Ηφαιστος κάμε τεύχων.
<hom. il. 8.196>	εἰ τούτω κε λάβοιμεν, ἐελποίμην κεν ̓Αχαιοὺς
<hom. il. 8.197>	αὐτονυχὶ νηῶν ἐπιβησέμεν ὠκειάων.

<hom. il. 8.198>	ὣς ἔφατ' εὐχόμενος, νεμέσησε δὲ πότνια ̔́Ηρη,
<hom. il. 8.199>	σείσατο δ' εἰνὶ θρόνῳ, ἐλέλιξε δὲ μακρὸν ̓́Ολυμπον,
<hom. il. 8.200>	καί ῥα Ποσειδάωνα μέγαν θεὸν ἀντίον ηὔδα:
<hom. il. 8.201>	ὢ πόποι ἐννοσίγαι' εὐρυσθενές, οὐδέ νυ σοί περ
<hom. il. 8.202>	ὀλλυμένων Δαναῶν ὀλοφύρεται ἐν φρεσὶ θυμός.
<hom. il. 8.203>	οἳ δέ τοι εἰς ̔Ελίκην τε καὶ Αἰγὰς δῶρ' ἀνάγουσι
<hom. il. 8.204>	πολλά τε καὶ χαρίεντα: σὺ δέ σφισι βούλεο νίκην.
<hom. il. 8.205>	εἴ περ γάρ κ' ἐθέλοιμεν, ὅσοι Δαναοῖσιν ἀρωγοί,
<hom. il. 8.206>	Τρῶας ἀπώσασθαι καὶ ἐρυκέμεν εὐρύοπα Ζῆν,
<hom. il. 8.207>	αὐτοῦ κ' ἔνθ' ἀκάχοιτο καθήμενος οἶος ἐν ̓́Ιδῃ.

<hom. il. 8.208>	τὴν δὲ μέγ' ὀχθήσας προσέφη κρείων ἐνοσίχθων:
<hom. il. 8.209>	̔́Ηρη ἀπτοεπὲς ποῖον τὸν μῦθον ἔειπες.
<hom. il. 8.210>	οὐκ ἂν ἔγωγ' ἐθέλοιμι Διὶ Κρονίωνι μάχεσθαι
<hom. il. 8.211>	ἡμέας τοὺς ἄλλους, ἐπεὶ ἦ πολὺ φέρτερός ἐστιν.

<hom. il. 8.212>	ὣς οἳ μὲν τοιαῦτα πρὸς ἀλλήλους ἀγόρευον:
<hom. il. 8.213>	τῶν δ' ὅσον ἐκ νηῶν ἀπὸ πύργου τάφρος ἔεργε
<hom. il. 8.214>	πλῆθεν ὁμῶς ἵππων τε καὶ ἀνδρῶν ἀσπιστάων
<hom. il. 8.215>	εἰλομένων: εἴλει δὲ θοῷ ἀτάλαντος ̓́Αρηϊ
<hom. il. 8.216>	̔́Εκτωρ Πριαμίδης, ὅτε οἱ Ζεὺς κῦδος ἔδωκε.
<hom. il. 8.217>	καί νύ κ' ἐνέπρησεν πυρὶ κηλέῳ νῆας ἐί̈σας,
<hom. il. 8.218>	εἰ μὴ ἐπὶ φρεσὶ θῆκ' ̓Αγαμέμνονι πότνια ̔́Ηρη
<hom. il. 8.219>	αὐτῷ ποιπνύσαντι θοῶς ὀτρῦναι ̓Αχαιούς.
<hom. il. 8.220>	βῆ δ' ἰέναι παρά τε κλισίας καὶ νῆας ̓Αχαιῶν
<hom. il. 8.221>	πορφύρεον μέγα φᾶρος ἔχων ἐν χειρὶ παχείῃ,
<hom. il. 8.222>	στῆ δ' ἐπ' ̓Οδυσσῆος μεγακήτεϊ νηὶ̈ μελαίνῃ,
<hom. il. 8.223>	ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,
<hom. il. 8.224>	ἠμὲν ἐπ' Αἴαντος κλισίας Τελαμωνιάδαο
<hom. il. 8.225>	ἠδ' ἐπ' ̓Αχιλλῆος, τοί ῥ' ἔσχατα νῆας ἐί̈σας
<hom. il. 8.226>	εἴρυσαν, ἠνορέῃ πίσυνοι καὶ κάρτεϊ χειρῶν:
<hom. il. 8.227>	ἤϋσεν δὲ διαπρύσιον Δαναοῖσι γεγωνώς:
<hom. il. 8.228>	αἰδὼς ̓Αργεῖοι, κάκ' ἐλέγχεα, εἶδος ἀγητοί:
<hom. il. 8.229>	πῇ ἔβαν εὐχωλαί, ὅτε δὴ φάμεν εἶναι ἄριστοι,
<hom. il. 8.230>	ἃς ὁπότ' ἐν Λήμνῳ κενεαυχέες ἠγοράασθε,
<hom. il. 8.231>	ἔσθοντες κρέα πολλὰ βοῶν ὀρθοκραιράων
<hom. il. 8.232>	πίνοντες κρητῆρας ἐπιστεφέας οἴνοιο,
<hom. il. 8.233>	Τρώων ἄνθ' ἑκατόν τε διηκοσίων τε ἕκαστος
<hom. il. 8.234>	στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν
<hom. il. 8.235>	̔́Εκτορος, ὃς τάχα νῆας ἐνιπρήσει πυρὶ κηλέῳ.
<hom. il. 8.236>	Ζεῦ πάτερ, ἦ ῥά τιν' ἤδη ὑπερμενέων βασιλήων
<hom. il. 8.237>	τῇδ' ἄτῃ ἄασας καί μιν μέγα κῦδος ἀπηύρας;
<hom. il. 8.238>	οὐ μὲν δή ποτέ φημι τεὸν περικαλλέα βωμὸν
<hom. il. 8.239>	νηὶ̈ πολυκλήϊδι παρελθέμεν ἐνθάδε ἔρρων,
<hom. il. 8.240>	ἀλλ' ἐπὶ πᾶσι βοῶν δημὸν καὶ μηρί' ἔκηα
<hom. il. 8.241>	ἱέμενος Τροίην εὐτείχεον ἐξαλαπάξαι.
<hom. il. 8.242>	ἀλλὰ Ζεῦ τόδε πέρ μοι ἐπικρήηνον ἐέλδωρ:
<hom. il. 8.243>	αὐτοὺς δή περ ἔασον ὑπεκφυγέειν καὶ ἀλύξαι,
<hom. il. 8.244>	μηδ' οὕτω Τρώεσσιν ἔα δάμνασθαι ̓Αχαιούς.

<hom. il. 8.245>	ὣς φάτο, τὸν δὲ πατὴρ ὀλοφύρατο δάκρυ χέοντα,
<hom. il. 8.246>	νεῦσε δέ οἱ λαὸν σόον ἔμμεναι οὐδ' ἀπολέσθαι.
<hom. il. 8.247>	αὐτίκα δ' αἰετὸν ἧκε τελειότατον πετεηνῶν,
<hom. il. 8.248>	νεβρὸν ἔχοντ' ὀνύχεσσι τέκος ἐλάφοιο ταχείης:
<hom. il. 8.249>	πὰρ δὲ Διὸς βωμῷ περικαλλέϊ κάββαλε νεβρόν,
<hom. il. 8.250>	ἔνθα πανομφαίῳ Ζηνὶ ῥέζεσκον ̓Αχαιοί.
<hom. il. 8.251>	οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,
<hom. il. 8.252>	μᾶλλον ἐπὶ Τρώεσσι θόρον, μνήσαντο δὲ χάρμης.

<hom. il. 8.253>	ἔνθ' οὔ τις πρότερος Δαναῶν πολλῶν περ ἐόντων
<hom. il. 8.254>	εὔξατο Τυδεί̈δαο πάρος σχέμεν ὠκέας ἵππους
<hom. il. 8.255>	τάφρου τ' ἐξελάσαι καὶ ἐναντίβιον μαχέσασθαι,
<hom. il. 8.256>	ἀλλὰ πολὺ πρῶτος Τρώων ἕλεν ἄνδρα κορυστὴν
<hom. il. 8.257>	Φραδμονίδην ̓Αγέλαον: ὃ μὲν φύγαδ' ἔτραπεν ἵππους:
<hom. il. 8.258>	τῷ δὲ μεταστρεφθέντι μεταφρένῳ ἐν δόρυ πῆξεν
<hom. il. 8.259>	ὤμων μεσσηγύς, διὰ δὲ στήθεσφιν ἔλασσεν:
<hom. il. 8.260>	ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.

<hom. il. 8.261>	τὸν δὲ μετ' ̓Ατρεί̈δαι ̓Αγαμέμνων καὶ Μενέλαος,
<hom. il. 8.262>	τοῖσι δ' ἐπ' Αἴαντες θοῦριν ἐπιειμένοι ἀλκήν,
<hom. il. 8.263>	τοῖσι δ' ἐπ' ̓Ιδομενεὺς καὶ ὀπάων ̓Ιδομενῆος
<hom. il. 8.264>	Μηριόνης ἀτάλαντος ̓Ενυαλίῳ ἀνδρειφόντῃ,
<hom. il. 8.265>	τοῖσι δ' ἐπ' Εὐρύπυλος Εὐαίμονος ἀγλαὸς υἱός:
<hom. il. 8.266>	Τεῦκρος δ' εἴνατος ἦλθε παλίντονα τόξα τιταίνων,
<hom. il. 8.267>	στῆ δ' ἄρ' ὑπ' Αἴαντος σάκεϊ Τελαμωνιάδαο.
<hom. il. 8.268>	ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως
<hom. il. 8.269>	παπτήνας, ἐπεὶ ἄρ τιν' ὀϊστεύσας ἐν ὁμίλῳ
<hom. il. 8.270>	βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,
<hom. il. 8.271>	αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν
<hom. il. 8.272>	εἰς Αἴανθ': ὃ δέ μιν σάκεϊ κρύπτασκε φαεινῷ.

<hom. il. 8.273>	ἔνθα τίνα πρῶτον Τρώων ἕλε Τεῦκρος ἀμύμων;
<hom. il. 8.274>	̓Ορσίλοχον μὲν πρῶτα καὶ ̓́Ορμενον ἠδ' ̓Οφελέστην
<hom. il. 8.275>	Δαίτορά τε Χρομίον τε καὶ ἀντίθεον Λυκοφόντην
<hom. il. 8.276>	καὶ Πολυαιμονίδην ̓Αμοπάονα καὶ Μελάνιππον,
<hom. il. 8.277>	πάντας ἐπασσυτέρους πέλασε χθονὶ πουλυβοτείρῃ.
<hom. il. 8.278>	τὸν δὲ ἰδὼν γήθησεν ἄναξ ἀνδρῶν ̓Αγαμέμνων
<hom. il. 8.279>	τόξου ἄπο κρατεροῦ Τρώων ὀλέκοντα φάλαγγας:
<hom. il. 8.280>	στῆ δὲ παρ' αὐτὸν ἰὼν καί μιν πρὸς μῦθον ἔειπε:
<hom. il. 8.281>	Τεῦκρε φίλη κεφαλή, Τελαμώνιε κοίρανε λαῶν
<hom. il. 8.282>	βάλλ' οὕτως, αἴ κέν τι φόως Δαναοῖσι γένηαι
<hom. il. 8.283>	πατρί τε σῷ Τελαμῶνι, ὅ ς' ἔτρεφε τυτθὸν ἐόντα,
<hom. il. 8.284>	καί σε νόθον περ ἐόντα κομίσσατο ᾧ ἐνὶ οἴκῳ:
<hom. il. 8.285>	τὸν καὶ τηλόθ' ἐόντα ἐϋκλείης ἐπίβησον.
<hom. il. 8.286>	σοὶ δ' ἐγὼ ἐξερέω ὡς καὶ τετελεσμένον ἔσται:
<hom. il. 8.287>	αἴ κέν μοι δώῃ Ζεύς τ' αἰγίοχος καὶ ̓Αθήνη
<hom. il. 8.288>	̓Ιλίου ἐξαλαπάξαι ἐϋκτίμενον πτολίεθρον,
<hom. il. 8.289>	πρώτῳ τοι μετ' ἐμὲ πρεσβήϊον ἐν χερὶ θήσω,
<hom. il. 8.290>	ἢ τρίποδ' ἠὲ δύω ἵππους αὐτοῖσιν ὄχεσφιν
<hom. il. 8.291>	ἠὲ γυναῖχ', ἥ κέν τοι ὁμὸν λέχος εἰσαναβαίνοι.

<hom. il. 8.292>	τὸν δ' ἀπαμειβόμενος προσεφώνεε Τεῦκρος ἀμύμων:
<hom. il. 8.293>	̓Ατρεί̈δη κύδιστε τί με σπεύδοντα καὶ αὐτὸν
<hom. il. 8.294>	ὀτρύνεις; οὐ μέν τοι ὅση δύναμίς γε πάρεστι
<hom. il. 8.295>	παύομαι, ἀλλ' ἐξ οὗ προτὶ ̓́Ιλιον ὠσάμεθ' αὐτοὺς
<hom. il. 8.296>	ἐκ τοῦ δὴ τόξοισι δεδεγμένος ἄνδρας ἐναίρω.
<hom. il. 8.297>	ὀκτὼ δὴ προέηκα τανυγλώχινας ὀϊστούς,
<hom. il. 8.298>	πάντες δ' ἐν χροὶ̈ πῆχθεν ἀρηϊθόων αἰζηῶν:
<hom. il. 8.299>	τοῦτον δ' οὐ δύναμαι βαλέειν κύνα λυσσητῆρα.

<hom. il. 8.300>	ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν
<hom. il. 8.301>	̔́Εκτορος ἀντικρύ, βαλέειν δέ ἑ ἵετο θυμός:
<hom. il. 8.302>	καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα
<hom. il. 8.303>	υἱὸν ἐὺ̈ν Πριάμοιο κατὰ στῆθος βάλεν ἰῷ,
<hom. il. 8.304>	τόν ῥ' ἐξ Αἰσύμηθεν ὀπυιομένη τέκε μήτηρ
<hom. il. 8.305>	καλὴ Καστιάνειρα δέμας ἐϊκυῖα θεῇσι.
<hom. il. 8.306>	μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ
<hom. il. 8.307>	καρπῷ βριθομένη νοτίῃσί τε εἰαρινῇσιν,
<hom. il. 8.308>	ὣς ἑτέρως' ἤμυσε κάρη πήληκι βαρυνθέν.

<hom. il. 8.309>	Τεῦκρος δ' ἄλλον ὀϊστὸν ἀπὸ νευρῆφιν ἴαλλεν
<hom. il. 8.310>	̔́Εκτορος ἀντικρύ, βαλέειν δέ ἑ ἵετο θυμός.
<hom. il. 8.311>	ἀλλ' ὅ γε καὶ τόθ' ἅμαρτε: παρέσφηλεν γὰρ ̓Απόλλων:
<hom. il. 8.312>	ἀλλ' ̓Αρχεπτόλεμον θρασὺν ̔́Εκτορος ἡνιοχῆα
<hom. il. 8.313>	ἱέμενον πόλεμον δὲ βάλε στῆθος παρὰ μαζόν:
<hom. il. 8.314>	ἤριπε δ' ἐξ ὀχέων, ὑπερώησαν δέ οἱ ἵπποι
<hom. il. 8.315>	ὠκύποδες: τοῦ δ' αὖθι λύθη ψυχή τε μένος τε.
<hom. il. 8.316>	̔́Εκτορα δ' αἰνὸν ἄχος πύκασε φρένας ἡνιόχοιο:
<hom. il. 8.317>	τὸν μὲν ἔπειτ' εἴασε καὶ ἀχνύμενός περ ἑταίρου,
<hom. il. 8.318>	Κεβριόνην δ' ἐκέλευσεν ἀδελφεὸν ἐγγὺς ἐόντα
<hom. il. 8.319>	ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.
<hom. il. 8.320>	αὐτὸς δ' ἐκ δίφροιο χαμαὶ θόρε παμφανόωντος
<hom. il. 8.321>	σμερδαλέα ἰάχων: ὃ δὲ χερμάδιον λάβε χειρί,
<hom. il. 8.322>	βῆ δ' ἰθὺς Τεύκρου, βαλέειν δέ ἑ θυμὸς ἀνώγει.
<hom. il. 8.323>	ἤτοι ὃ μὲν φαρέτρης ἐξείλετο πικρὸν ὀϊστόν,
<hom. il. 8.324>	θῆκε δ' ἐπὶ νευρῇ: τὸν δ' αὖ κορυθαίολος ̔́Εκτωρ
<hom. il. 8.325>	αὐερύοντα παρ' ὦμον, ὅθι κληὶ̈ς ἀποέργει
<hom. il. 8.326>	αὐχένα τε στῆθός τε, μάλιστα δὲ καίριόν ἐστι,
<hom. il. 8.327>	τῇ ῥ' ἐπὶ οἷ μεμαῶτα βάλεν λίθῳ ὀκριόεντι,
<hom. il. 8.328>	ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,
<hom. il. 8.329>	στῆ δὲ γνὺξ ἐριπών, τόξον δέ οἱ ἔκπεσε χειρός.
<hom. il. 8.330>	Αἴας δ' οὐκ ἀμέλησε κασιγνήτοιο πεσόντος,
<hom. il. 8.331>	ἀλλὰ θέων περίβη καί οἱ σάκος ἀμφεκάλυψε.
<hom. il. 8.332>	τὸν μὲν ἔπειθ' ὑποδύντε δύω ἐρίηρες ἑταῖροι
<hom. il. 8.333>	Μηκιστεὺς ̓Εχίοιο πάϊς καὶ δῖος ̓Αλάστωρ
<hom. il. 8.334>	νῆας ἔπι γλαφυρὰς φερέτην βαρέα στενάχοντα.

<hom. il. 8.335>	ἂψ δ' αὖτις Τρώεσσιν ̓Ολύμπιος ἐν μένος ὦρσεν:
<hom. il. 8.336>	οἳ δ' ἰθὺς τάφροιο βαθείης ὦσαν ̓Αχαιούς:
<hom. il. 8.337>	̔́Εκτωρ δ' ἐν πρώτοισι κίε σθένεϊ βλεμεαίνων.
<hom. il. 8.338>	ὡς δ' ὅτε τίς τε κύων συὸς ἀγρίου ἠὲ λέοντος
<hom. il. 8.339>	ἅπτηται κατόπισθε ποσὶν ταχέεσσι διώκων
<hom. il. 8.340>	ἰσχία τε γλουτούς τε, ἑλισσόμενόν τε δοκεύει,
<hom. il. 8.341>	ὣς ̔́Εκτωρ ὤπαζε κάρη κομόωντας ̓Αχαιούς,
<hom. il. 8.342>	αἰὲν ἀποκτείνων τὸν ὀπίστατον: οἳ δὲ φέβοντο.
<hom. il. 8.343>	αὐτὰρ ἐπεὶ διά τε σκόλοπας καὶ τάφρον ἔβησαν
<hom. il. 8.344>	φεύγοντες, πολλοὶ δὲ δάμεν Τρώων ὑπὸ χερσίν,
<hom. il. 8.345>	οἳ μὲν δὴ παρὰ νηυσὶν ἐρητύοντο μένοντες,
<hom. il. 8.346>	ἀλλήλοισί τε κεκλόμενοι καὶ πᾶσι θεοῖσι
<hom. il. 8.347>	χεῖρας ἀνίσχοντες μεγάλ' εὐχετόωντο ἕκαστος:
<hom. il. 8.348>	̔́Εκτωρ δ' ἀμφιπεριστρώφα καλλίτριχας ἵππους
<hom. il. 8.349>	Γοργοῦς ὄμματ' ἔχων ἠδὲ βροτολοιγοῦ ̓́Αρηος.

<hom. il. 8.350>	τοὺς δὲ ἰδοῦς' ἐλέησε θεὰ λευκώλενος ̔́Ηρη,
<hom. il. 8.351>	αἶψα δ' ̓Αθηναίην ἔπεα πτερόεντα προσηύδα:
<hom. il. 8.352>	ὢ πόποι αἰγιόχοιο Διὸς τέκος οὐκέτι νῶϊ
<hom. il. 8.353>	ὀλλυμένων Δαναῶν κεκαδησόμεθ' ὑστάτιόν περ;
<hom. il. 8.354>	οἵ κεν δὴ κακὸν οἶτον ἀναπλήσαντες ὄλωνται
<hom. il. 8.355>	ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς
<hom. il. 8.356>	̔́Εκτωρ Πριαμίδης, καὶ δὴ κακὰ πολλὰ ἔοργε.

<hom. il. 8.357>	τὴν δ' αὖτε προσέειπε θεὰ γλαυκῶπις ̓Αθήνη:
<hom. il. 8.358>	καὶ λίην οὗτός γε μένος θυμόν τ' ὀλέσειε
<hom. il. 8.359>	χερσὶν ὑπ' ̓Αργείων φθίμενος ἐν πατρίδι γαίῃ:
<hom. il. 8.360>	ἀλλὰ πατὴρ οὑμὸς φρεσὶ μαίνεται οὐκ ἀγαθῇσι
<hom. il. 8.361>	σχέτλιος, αἰὲν ἀλιτρός, ἐμῶν μενέων ἀπερωεύς:
<hom. il. 8.362>	οὐδέ τι τῶν μέμνηται, ὅ οἱ μάλα πολλάκις υἱὸν
<hom. il. 8.363>	τειρόμενον σώεσκον ὑπ' Εὐρυσθῆος ἀέθλων.
<hom. il. 8.364>	ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς
<hom. il. 8.365>	τῷ ἐπαλεξήσουσαν ἀπ' οὐρανόθεν προί̈αλλεν.
<hom. il. 8.366>	εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν
<hom. il. 8.367>	εὖτέ μιν εἰς ̓Αί̈δαο πυλάρταο προὔπεμψεν
<hom. il. 8.368>	ἐξ ̓Ερέβευς ἄξοντα κύνα στυγεροῦ ̓Αί̈δαο,
<hom. il. 8.369>	οὐκ ἂν ὑπεξέφυγε Στυγὸς ὕδατος αἰπὰ ῥέεθρα.
<hom. il. 8.370>	νῦν δ' ἐμὲ μὲν στυγέει, Θέτιδος δ' ἐξήνυσε βουλάς,
<hom. il. 8.371>	ἥ οἱ γούνατ' ἔκυσσε καὶ ἔλλαβε χειρὶ γενείου,
<hom. il. 8.372>	λισσομένη τιμῆσαι ̓Αχιλλῆα πτολίπορθον.
<hom. il. 8.373>	ἔσται μὰν ὅτ' ἂν αὖτε φίλην γλαυκώπιδα εἴπῃ.
<hom. il. 8.374>	ἀλλὰ σὰ μὲν νῦν νῶϊν ἐπέντυε μώνυχας ἵππους,
<hom. il. 8.375>	ὄφρ' ἂν ἐγὼ καταδῦσα Διὸς δόμον αἰγιόχοιο
<hom. il. 8.376>	τεύχεσιν ἐς πόλεμον θωρήξομαι, ὄφρα ἴδωμαι
<hom. il. 8.377>	ἢ νῶϊ Πριάμοιο πάϊς κορυθαίολος ̔́Εκτωρ
<hom. il. 8.378>	γηθήσει προφανέντε ἀνὰ πτολέμοιο γεφύρας,
<hom. il. 8.379>	ἦ τις καὶ Τρώων κορέει κύνας ἠδ' οἰωνοὺς
<hom. il. 8.380>	δημῷ καὶ σάρκεσσι, πεσὼν ἐπὶ νηυσὶν ̓Αχαιῶν.

<hom. il. 8.381>	ὣς ἔφατ', οὐδ' ἀπίθησε θεὰ λευκώλενος ̔́Ηρη.
<hom. il. 8.382>	ἣ μὲν ἐποιχομένη χρυσάμπυκας ἔντυεν ἵππους
<hom. il. 8.383>	̔́Ηρη πρέσβα θεὰ θυγάτηρ μεγάλοιο Κρόνοιο:
<hom. il. 8.384>	αὐτὰρ ̓Αθηναίη κούρη Διὸς αἰγιόχοιο
<hom. il. 8.385>	πέπλον μὲν κατέχευεν ἑανὸν πατρὸς ἐπ' οὔδει
<hom. il. 8.386>	ποικίλον, ὅν ῥ' αὐτὴ ποιήσατο καὶ κάμε χερσίν,
<hom. il. 8.387>	ἣ δὲ χιτῶν' ἐνδῦσα Διὸς νεφεληγερέταο
<hom. il. 8.388>	τεύχεσιν ἐς πόλεμον θωρήσσετο δακρυόεντα.
<hom. il. 8.389>	ἐς δ' ὄχεα φλόγεα ποσὶ βήσετο, λάζετο δ' ἔγχος
<hom. il. 8.390>	βριθὺ μέγα στιβαρόν, τῷ δάμνησι στίχας ἀνδρῶν
<hom. il. 8.391>	ἡρώων, τοῖσίν τε κοτέσσεται ὀβριμοπάτρη.
<hom. il. 8.392>	̔́Ηρη δὲ μάστιγι θοῶς ἐπεμαίετ' ἄρ' ἵππους:
<hom. il. 8.393>	αὐτόμαται δὲ πύλαι μύκον οὐρανοῦ ἃς ἔχον ̔͂Ωραι,
<hom. il. 8.394>	τῇς ἐπιτέτραπται μέγας οὐρανὸς Οὔλυμπός τε
<hom. il. 8.395>	ἠμὲν ἀνακλῖναι πυκινὸν νέφος ἠδ' ἐπιθεῖναι.
<hom. il. 8.396>	τῇ ῥα δι' αὐτάων κεντρηνεκέας ἔχον ἵππους.

<hom. il. 8.397>	Ζεὺς δὲ πατὴρ ̓́Ιδηθεν ἐπεὶ ἴδε χώσατ' ἄρ' αἰνῶς,
<hom. il. 8.398>	̓͂Ιριν δ' ὄτρυνε χρυσόπτερον ἀγγελέουσαν:
<hom. il. 8.399>	βάσκ' ἴθι ̓͂Ιρι ταχεῖα, πάλιν τρέπε μηδ' ἔα ἄντην
<hom. il. 8.400>	ἔρχεσθ': οὐ γὰρ καλὰ συνοισόμεθα πτόλεμον δέ.
<hom. il. 8.401>	ὧδε γὰρ ἐξερέω, τὸ δὲ καὶ τετελεσμένον ἔσται:
<hom. il. 8.402>	γυιώσω μέν σφωϊν ὑφ' ἅρμασιν ὠκέας ἵππους,
<hom. il. 8.403>	αὐτὰς δ' ἐκ δίφρου βαλέω κατά θ' ἅρματα ἄξω:
<hom. il. 8.404>	οὐδέ κεν ἐς δεκάτους περιτελλομένους ἐνιαυτοὺς
<hom. il. 8.405>	ἕλκε' ἀπαλθήσεσθον, ἅ κεν μάρπτῃσι κεραυνός:
<hom. il. 8.406>	ὄφρα ἰδῇ γλαυκῶπις ὅτ' ἂν ᾧ πατρὶ μάχηται.
<hom. il. 8.407>	̔́Ηρῃ δ' οὔ τι τόσον νεμεσίζομαι οὐδὲ χολοῦμαι:
<hom. il. 8.408>	αἰεὶ γάρ μοι ἔωθεν ἐνικλᾶν ὅττί κεν εἴπω.

<hom. il. 8.409>	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα,
<hom. il. 8.410>	βῆ δ' ἐξ ̓Ιδαίων ὀρέων ἐς μακρὸν ̓́Ολυμπον.
<hom. il. 8.411>	πρώτῃσιν δὲ πύλῃσι πολυπτύχου Οὐλύμποιο
<hom. il. 8.412>	ἀντομένη κατέρυκε, Διὸς δέ σφ' ἔννεπε μῦθον:
<hom. il. 8.413>	πῇ μέματον; τί σφῶϊν ἐνὶ φρεσὶ μαίνεται ἦτορ;
<hom. il. 8.414>	οὐκ ἐάᾳ Κρονίδης ἐπαμυνέμεν ̓Αργείοισιν.
<hom. il. 8.415>	ὧδε γὰρ ἠπείλησε Κρόνου πάϊς, ᾗ τελέει περ,
<hom. il. 8.416>	γυιώσειν μὲν σφῶϊν ὑφ' ἅρμασιν ὠκέας ἵππους,
<hom. il. 8.417>	αὐτὰς δ' ἐκ δίφρου βαλέειν κατά θ' ἅρματα ἄξειν:
<hom. il. 8.418>	οὐδέ κεν ἐς δεκάτους περιτελλομένους ἐνιαυτοὺς
<hom. il. 8.419>	ἕλκε' ἀπαλθήσεσθον, ἅ κεν μάρπτῃσι κεραυνός:
<hom. il. 8.420>	ὄφρα ἰδῇς γλαυκῶπι ὅτ' ἂν σῷ πατρὶ μάχηαι.
<hom. il. 8.421>	̔́Ηρῃ δ' οὔ τι τόσον νεμεσίζεται οὐδὲ χολοῦται:
<hom. il. 8.422>	αἰεὶ γάρ οἱ ἔωθεν ἐνικλᾶν ὅττι κεν εἴπῃ:
<hom. il. 8.423>	ἀλλὰ σύ γ' αἰνοτάτη κύον ἀδεὲς εἰ ἐτεόν γε
<hom. il. 8.424>	τολμήσεις Διὸς ἄντα πελώριον ἔγχος ἀεῖραι.

<hom. il. 8.425>	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
<hom. il. 8.426>	αὐτὰρ ̓Αθηναίην ̔́Ηρη πρὸς μῦθον ἔειπεν:
<hom. il. 8.427>	ὢ πόποι αἰγιόχοιο Διὸς τέκος, οὐκέτ' ἔγωγε
<hom. il. 8.428>	νῶϊ ἐῶ Διὸς ἄντα βροτῶν ἕνεκα πτολεμίζειν:
<hom. il. 8.429>	τῶν ἄλλος μὲν ἀποφθίσθω, ἄλλος δὲ βιώτω,
<hom. il. 8.430>	ὅς κε τύχῃ: κεῖνος δὲ τὰ ἃ φρονέων ἐνὶ θυμῷ
<hom. il. 8.431>	Τρωσί τε καὶ Δαναοῖσι δικαζέτω, ὡς ἐπιεικές.

<hom. il. 8.432>	ὣς ἄρα φωνήσασα πάλιν τρέπε μώνυχας ἵππους:
<hom. il. 8.433>	τῇσιν δ' ̔͂Ωραι μὲν λῦσαν καλλίτριχας ἵππους,
<hom. il. 8.434>	καὶ τοὺς μὲν κατέδησαν ἐπ' ἀμβροσίῃσι κάπῃσιν,
<hom. il. 8.435>	ἅρματα δ' ἔκλιναν πρὸς ἐνώπια παμφανόωντα:
<hom. il. 8.436>	αὐταὶ δὲ χρυσέοισιν ἐπὶ κλισμοῖσι κάθιζον
<hom. il. 8.437>	μίγδ' ἄλλοισι θεοῖσι, φίλον τετιημέναι ἦτορ.

<hom. il. 8.438>	Ζεὺς δὲ πατὴρ ̓́Ιδηθεν ἐύ̈τροχον ἅρμα καὶ ἵππους
<hom. il. 8.439>	Οὔλυμπον δὲ δίωκε, θεῶν δ' ἐξίκετο θώκους.
<hom. il. 8.440>	τῷ δὲ καὶ ἵππους μὲν λῦσε κλυτὸς ἐννοσίγαιος,
<hom. il. 8.441>	ἅρματα δ' ἂμ βωμοῖσι τίθει κατὰ λῖτα πετάσσας:
<hom. il. 8.442>	αὐτὸς δὲ χρύσειον ἐπὶ θρόνον εὐρύοπα Ζεὺς
<hom. il. 8.443>	ἕζετο, τῷ δ' ὑπὸ ποσσὶ μέγας πελεμίζετ' ̓́Ολυμπος.
<hom. il. 8.444>	αἳ δ' οἶαι Διὸς ἀμφὶς ̓Αθηναίη τε καὶ ̔́Ηρη
<hom. il. 8.445>	ἥσθην, οὐδέ τί μιν προσεφώνεον οὐδ' ἐρέοντο:
<hom. il. 8.446>	αὐτὰρ ὃ ἔγνω ᾗσιν ἐνὶ φρεσὶ φώνησέν τε:
<hom. il. 8.447>	τίφθ' οὕτω τετίησθον ̓Αθηναίη τε καὶ ̔́Ηρη;
<hom. il. 8.448>	οὐ μέν θην κάμετόν γε μάχῃ ἔνι κυδιανείρῃ
<hom. il. 8.449>	ὀλλῦσαι Τρῶας, τοῖσιν κότον αἰνὸν ἔθεσθε.
<hom. il. 8.450>	πάντως, οἷον ἐμόν γε μένος καὶ χεῖρες ἄαπτοι,
<hom. il. 8.451>	οὐκ ἄν με τρέψειαν ὅσοι θεοί εἰς' ἐν ̓Ολύμπῳ.
<hom. il. 8.452>	σφῶϊν δὲ πρίν περ τρόμος ἔλλαβε φαίδιμα γυῖα
<hom. il. 8.453>	πρὶν πόλεμόν τε ἰδεῖν πολέμοιό τε μέρμερα ἔργα.
<hom. il. 8.454>	ὧδε γὰρ ἐξερέω, τὸ δέ κεν τετελεσμένον ἦεν:
<hom. il. 8.455>	οὐκ ἂν ἐφ' ὑμετέρων ὀχέων πληγέντε κεραυνῷ
<hom. il. 8.456>	ἂψ ἐς ̓́Ολυμπον ἵκεσθον, ἵν' ἀθανάτων ἕδος ἐστίν.

<hom. il. 8.457>	ὣς ἔφαθ', αἳ δ' ἐπέμυξαν ̓Αθηναίη τε καὶ ̔́Ηρη:
<hom. il. 8.458>	πλησίαι αἵ γ' ἥσθην, κακὰ δὲ Τρώεσσι μεδέσθην.
<hom. il. 8.459>	ἤτοι ̓Αθηναίη ἀκέων ἦν οὐδέ τι εἶπε
<hom. il. 8.460>	σκυζομένη Διὶ πατρί, χόλος δέ μιν ἄγριος ᾕρει:
<hom. il. 8.461>	̔́Ηρῃ δ' οὐκ ἔχαδε στῆθος χόλον, ἀλλὰ προσηύδα:
<hom. il. 8.462>	αἰνότατε Κρονίδη ποῖον τὸν μῦθον ἔειπες.
<hom. il. 8.463>	εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:
<hom. il. 8.464>	ἀλλ' ἔμπης Δαναῶν ὀλοφυρόμεθ' αἰχμητάων,
<hom. il. 8.465>	οἵ κεν δὴ κακὸν οἶτον ἀναπλήσαντες ὄλωνται.
<hom. il. 8.466>	ἀλλ' ἤτοι πολέμου μὲν ἀφεξόμεθ', εἰ σὺ κελεύεις:
<hom. il. 8.467>	βουλὴν δ' ̓Αργείοις ὑποθησόμεθ' ἥ τις ὀνήσει,
<hom. il. 8.468>	ὡς μὴ πάντες ὄλωνται ὀδυσσαμένοιο τεοῖο.

<hom. il. 8.469>	τὴν δ' ἀπαμειβόμενος προσέφη νεφεληγερέτα Ζεύς:
<hom. il. 8.470>	ἠοῦς δὴ καὶ μᾶλλον ὑπερμενέα Κρονίωνα
<hom. il. 8.471>	ὄψεαι, αἴ κ' ἐθέλῃσθα, βοῶπις πότνια ̔́Ηρη
<hom. il. 8.472>	ὀλλύντ' ̓Αργείων πουλὺν στρατὸν αἰχμητάων:
<hom. il. 8.473>	οὐ γὰρ πρὶν πολέμου ἀποπαύσεται ὄβριμος ̔́Εκτωρ
<hom. il. 8.474>	πρὶν ὄρθαι παρὰ ναῦφι ποδώκεα Πηλεί̈ωνα,
<hom. il. 8.475>	ἤματι τῷ ὅτ' ἂν οἳ μὲν ἐπὶ πρύμνῃσι μάχωνται
<hom. il. 8.476>	στείνει ἐν αἰνοτάτῳ περὶ Πατρόκλοιο θανόντος:
<hom. il. 8.477>	ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω
<hom. il. 8.478>	χωομένης, οὐδ' εἴ κε τὰ νείατα πείραθ' ἵκηαι
<hom. il. 8.479>	γαίης καὶ πόντοιο, ἵν' ̓Ιάπετός τε Κρόνος τε
<hom. il. 8.480>	ἥμενοι οὔτ' αὐγῇς ̔Υπερίονος ̓Ηελίοιο
<hom. il. 8.481>	τέρποντ' οὔτ' ἀνέμοισι, βαθὺς δέ τε Τάρταρος ἀμφίς:
<hom. il. 8.482>	οὐδ' ἢν ἔνθ' ἀφίκηαι ἀλωμένη, οὔ σευ ἔγωγε
<hom. il. 8.483>	σκυζομένης ἀλέγω, ἐπεὶ οὐ σέο κύντερον ἄλλο.

<hom. il. 8.484>	ὣς φάτο, τὸν δ' οὔ τι προσέφη λευκώλενος ̔́Ηρη.
<hom. il. 8.485>	ἐν δ' ἔπες' ̓Ωκεανῷ λαμπρὸν φάος ἠελίοιο
<hom. il. 8.486>	ἕλκον νύκτα μέλαιναν ἐπὶ ζείδωρον ἄρουραν.
<hom. il. 8.487>	Τρωσὶν μέν ῥ' ἀέκουσιν ἔδυ φάος, αὐτὰρ ̓Αχαιοῖς
<hom. il. 8.488>	ἀσπασίη τρίλλιστος ἐπήλυθε νὺξ ἐρεβεννή.

<hom. il. 8.489>	Τρώων αὖτ' ἀγορὴν ποιήσατο φαίδιμος ̔́Εκτωρ
<hom. il. 8.490>	νόσφι νεῶν ἀγαγὼν ποταμῷ ἔπι δινήεντι,
<hom. il. 8.491>	ἐν καθαρῷ ὅθι δὴ νεκύων διεφαίνετο χῶρος.
<hom. il. 8.492>	ἐξ ἵππων δ' ἀποβάντες ἐπὶ χθόνα μῦθον ἄκουον
<hom. il. 8.493>	τόν ῥ' ̔́Εκτωρ ἀγόρευε Διὶ̈ φίλος: ἐν δ' ἄρα χειρὶ
<hom. il. 8.494>	ἔγχος ἔχ' ἑνδεκάπηχυ: πάροιθε δὲ λάμπετο δουρὸς
<hom. il. 8.495>	αἰχμὴ χαλκείη, περὶ δὲ χρύσεος θέε πόρκης,
<hom. il. 8.496>	τῷ ὅ γ' ἐρεισάμενος ἔπεα Τρώεσσι μετηύδα:
<hom. il. 8.497>	κέκλυτέ μευ Τρῶες καὶ Δάρδανοι ἠδ' ἐπίκουροι:
<hom. il. 8.498>	νῦν ἐφάμην νῆάς τ' ὀλέσας καὶ πάντας ̓Αχαιοὺς
<hom. il. 8.499>	ἂψ ἀπονοστήσειν προτὶ ̓́Ιλιον ἠνεμόεσσαν:
<hom. il. 8.500>	ἀλλὰ πρὶν κνέφας ἦλθε, τὸ νῦν ἐσάωσε μάλιστα
<hom. il. 8.501>	̓Αργείους καὶ νῆας ἐπὶ ῥηγμῖνι θαλάσσης.
<hom. il. 8.502>	ἀλλ' ἤτοι νῦν μὲν πειθώμεθα νυκτὶ μελαίνῃ
<hom. il. 8.503>	δόρπά τ' ἐφοπλισόμεσθα: ἀτὰρ καλλίτριχας ἵππους
<hom. il. 8.504>	λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:
<hom. il. 8.505>	ἐκ πόλιος δ' ἄξεσθε βόας καὶ ἴφια μῆλα
<hom. il. 8.506>	καρπαλίμως, οἶνον δὲ μελίφρονα οἰνίζεσθε
<hom. il. 8.507>	σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,
<hom. il. 8.508>	ὥς κεν παννύχιοι μέσφ' ἠοῦς ἠριγενείης
<hom. il. 8.509>	καίωμεν πυρὰ πολλά, σέλας δ' εἰς οὐρανὸν ἵκῃ,
<hom. il. 8.510>	μή πως καὶ διὰ νύκτα κάρη κομόωντες ̓Αχαιοὶ
<hom. il. 8.511>	φεύγειν ὁρμήσωνται ἐπ' εὐρέα νῶτα θαλάσσης.
<hom. il. 8.512>	μὴ μὰν ἀσπουδί γε νεῶν ἐπιβαῖεν ἕκηλοι,
<hom. il. 8.513>	ἀλλ' ὥς τις τούτων γε βέλος καὶ οἴκοθι πέσσῃ
<hom. il. 8.514>	βλήμενος ἢ ἰῷ ἢ ἔγχεϊ ὀξυόεντι
<hom. il. 8.515>	νηὸς ἐπιθρῴσκων, ἵνα τις στυγέῃσι καὶ ἄλλος
<hom. il. 8.516>	Τρωσὶν ἐφ' ἱπποδάμοισι φέρειν πολύδακρυν ̓́Αρηα.
<hom. il. 8.517>	κήρυκες δ' ἀνὰ ἄστυ Διὶ̈ φίλοι ἀγγελλόντων
<hom. il. 8.518>	παῖδας πρωθήβας πολιοκροτάφους τε γέροντας
<hom. il. 8.519>	λέξασθαι περὶ ἄστυ θεοδμήτων ἐπὶ πύργων:
<hom. il. 8.520>	θηλύτεραι δὲ γυναῖκες ἐνὶ μεγάροισιν ἑκάστη
<hom. il. 8.521>	πῦρ μέγα καιόντων: φυλακὴ δέ τις ἔμπεδος ἔστω
<hom. il. 8.522>	μὴ λόχος εἰσέλθῃσι πόλιν λαῶν ἀπεόντων.
<hom. il. 8.523>	ὧδ' ἔστω Τρῶες μεγαλήτορες ὡς ἀγορεύω:
<hom. il. 8.524>	μῦθος δ' ὃς μὲν νῦν ὑγιὴς εἰρημένος ἔστω,
<hom. il. 8.525>	τὸν δ' ἠοῦς Τρώεσσι μεθ' ἱπποδάμοις ἀγορεύσω.
<hom. il. 8.526>	ἔλπομαι εὐχόμενος Διί τ' ἄλλοισίν τε θεοῖσιν
<hom. il. 8.527>	ἐξελάαν ἐνθένδε κύνας κηρεσσιφορήτους,
<hom. il. 8.528>	οὓς κῆρες φορέουσι μελαινάων ἐπὶ νηῶν.
<hom. il. 8.529>	ἀλλ' ἤτοι ἐπὶ νυκτὶ φυλάξομεν ἡμέας αὐτούς,
<hom. il. 8.530>	πρῶϊ δ' ὑπηοῖοι σὺν τεύχεσι θωρηχθέντες
<hom. il. 8.531>	νηυσὶν ἔπι γλαφυρῇσιν ἐγείρομεν ὀξὺν ̓́Αρηα.
<hom. il. 8.532>	εἴσομαι εἴ κέ μ' ὁ Τυδεί̈δης κρατερὸς Διομήδης
<hom. il. 8.533>	πὰρ νηῶν πρὸς τεῖχος ἀπώσεται, ἤ κεν ἐγὼ τὸν
<hom. il. 8.534>	χαλκῷ δῃώσας ἔναρα βροτόεντα φέρωμαι.
<hom. il. 8.535>	αὔριον ἣν ἀρετὴν διαείσεται, εἴ κ' ἐμὸν ἔγχος
<hom. il. 8.536>	μείνῃ ἐπερχόμενον: ἀλλ' ἐν πρώτοισιν ὀί̈ω
<hom. il. 8.537>	κείσεται οὐτηθείς, πολέες δ' ἀμφ' αὐτὸν ἑταῖροι
<hom. il. 8.538>	ἠελίου ἀνιόντος ἐς αὔριον: εἰ γὰρ ἐγὼν ὣς
<hom. il. 8.539>	εἴην ἀθάνατος καὶ ἀγήρως ἤματα πάντα,
<hom. il. 8.540>	τιοίμην δ' ὡς τίετ' ̓Αθηναίη καὶ ̓Απόλλων,
<hom. il. 8.541>	ὡς νῦν ἡμέρη ἥδε κακὸν φέρει ̓Αργείοισιν.

<hom. il. 8.542>	ὣς ̔́Εκτωρ ἀγόρευ', ἐπὶ δὲ Τρῶες κελάδησαν.
<hom. il. 8.543>	οἳ δ' ἵππους μὲν λῦσαν ὑπὸ ζυγοῦ ἱδρώοντας,
<hom. il. 8.544>	δῆσαν δ' ἱμάντεσσι παρ' ἅρμασιν οἷσιν ἕκαστος:
<hom. il. 8.545>	ἐκ πόλιος δ' ἄξοντο βόας καὶ ἴφια μῆλα
<hom. il. 8.546>	καρπαλίμως, οἶνον δὲ μελίφρονα οἰνίζοντο,
<hom. il. 8.547>	σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.
<hom. il. 8.549>	κνίσην δ' ἐκ πεδίου ἄνεμοι φέρον οὐρανὸν εἴσω.

<hom. il. 8.553>	οἳ δὲ μέγα φρονέοντες ἐπὶ πτολέμοιο γεφύρας
<hom. il. 8.554>	εἴατο παννύχιοι, πυρὰ δέ σφισι καίετο πολλά.
<hom. il. 8.555>	ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην
<hom. il. 8.556>	φαίνετ' ἀριπρεπέα, ὅτε τ' ἔπλετο νήνεμος αἰθήρ:
<hom. il. 8.557>	ἔκ τ' ἔφανεν πᾶσαι σκοπιαὶ καὶ πρώονες ἄκροι
<hom. il. 8.558>	καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,
<hom. il. 8.559>	πάντα δὲ εἴδεται ἄστρα, γέγηθε δέ τε φρένα ποιμήν:
<hom. il. 8.560>	τόσσα μεσηγὺ νεῶν ἠδὲ Ξάνθοιο ῥοάων
<hom. il. 8.561>	Τρώων καιόντων πυρὰ φαίνετο ̓Ιλιόθι πρό.
<hom. il. 8.562>	χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ
<hom. il. 8.563>	εἴατο πεντήκοντα σέλᾳ πυρὸς αἰθομένοιο.
<hom. il. 8.564>	ἵπποι δὲ κρῖ λευκὸν ἐρεπτόμενοι καὶ ὀλύρας
<hom. il. 8.565>	ἑσταότες παρ' ὄχεσφιν ἐύ̈θρονον ̓Ηῶ μίμνον.

