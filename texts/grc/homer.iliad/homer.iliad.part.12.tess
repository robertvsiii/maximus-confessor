<hom. il. 12.1>	ὣς ὃ μὲν ἐν κλισίῃσι Μενοιτίου ἄλκιμος υἱὸς
<hom. il. 12.2>	ἰᾶτ' Εὐρύπυλον βεβλημένον: οἳ δὲ μάχοντο
<hom. il. 12.3>	̓Αργεῖοι καὶ Τρῶες ὁμιλαδόν: οὐδ' ἄρ' ἔμελλε
<hom. il. 12.4>	τάφρος ἔτι σχήσειν Δαναῶν καὶ τεῖχος ὕπερθεν
<hom. il. 12.5>	εὐρύ, τὸ ποιήσαντο νεῶν ὕπερ, ἀμφὶ δὲ τάφρον
<hom. il. 12.6>	ἤλασαν: οὐδὲ θεοῖσι δόσαν κλειτὰς ἑκατόμβας:
<hom. il. 12.7>	ὄφρά σφιν νῆάς τε θοὰς καὶ ληί̈δα πολλὴν
<hom. il. 12.8>	ἐντὸς ἔχον ῥύοιτο: θεῶν δ' ἀέκητι τέτυκτο
<hom. il. 12.9>	ἀθανάτων: τὸ καὶ οὔ τι πολὺν χρόνον ἔμπεδον ἦεν.
<hom. il. 12.10>	ὄφρα μὲν ̔́Εκτωρ ζωὸς ἔην καὶ μήνι' ̓Αχιλλεὺς
<hom. il. 12.11>	καὶ Πριάμοιο ἄνακτος ἀπόρθητος πόλις ἔπλεν,
<hom. il. 12.12>	τόφρα δὲ καὶ μέγα τεῖχος ̓Αχαιῶν ἔμπεδον ἦεν.
<hom. il. 12.13>	αὐτὰρ ἐπεὶ κατὰ μὲν Τρώων θάνον ὅσσοι ἄριστοι,
<hom. il. 12.14>	πολλοὶ δ' ̓Αργείων οἳ μὲν δάμεν, οἳ δὲ λίποντο,
<hom. il. 12.15>	πέρθετο δὲ Πριάμοιο πόλις δεκάτῳ ἐνιαυτῷ,
<hom. il. 12.16>	̓Αργεῖοι δ' ἐν νηυσὶ φίλην ἐς πατρίδ' ἔβησαν,
<hom. il. 12.17>	δὴ τότε μητιόωντο Ποσειδάων καὶ ̓Απόλλων
<hom. il. 12.18>	τεῖχος ἀμαλδῦναι ποταμῶν μένος εἰσαγαγόντες.
<hom. il. 12.19>	ὅσσοι ἀπ' ̓Ιδαίων ὀρέων ἅλα δὲ προρέουσι,
<hom. il. 12.20>	̔Ρῆσός θ' ̔Επτάπορός τε Κάρησός τε ̔Ροδίος τε
<hom. il. 12.21>	Γρήνικός τε καὶ Αἴσηπος δῖός τε Σκάμανδρος
<hom. il. 12.22>	καὶ Σιμόεις, ὅθι πολλὰ βοάγρια καὶ τρυφάλειαι
<hom. il. 12.23>	κάππεσον ἐν κονίῃσι καὶ ἡμιθέων γένος ἀνδρῶν:
<hom. il. 12.24>	τῶν πάντων ὁμόσε στόματ' ἔτραπε Φοῖβος ̓Απόλλων,
<hom. il. 12.25>	ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς
<hom. il. 12.26>	συνεχές, ὄφρά κε θᾶσσον ἁλίπλοα τείχεα θείη.
<hom. il. 12.27>	αὐτὸς δ' ἐννοσίγαιος ἔχων χείρεσσι τρίαιναν
<hom. il. 12.28>	ἡγεῖτ', ἐκ δ' ἄρα πάντα θεμείλια κύμασι πέμπε
<hom. il. 12.29>	φιτρῶν καὶ λάων, τὰ θέσαν μογέοντες ̓Αχαιοί,
<hom. il. 12.30>	λεῖα δ' ἐποίησεν παρ' ἀγάρροον ̔Ελλήσποντον,
<hom. il. 12.31>	αὖτις δ' ἠϊόνα μεγάλην ψαμάθοισι κάλυψε
<hom. il. 12.32>	τεῖχος ἀμαλδύνας: ποταμοὺς δ' ἔτρεψε νέεσθαι
<hom. il. 12.33>	κὰρ ῥόον, ᾗ περ πρόσθεν ἵεν καλλίρροον ὕδωρ.

<hom. il. 12.34>	ὣς ἄρ' ἔμελλον ὄπισθε Ποσειδάων καὶ ̓Απόλλων
<hom. il. 12.35>	θησέμεναι: τότε δ' ἀμφὶ μάχη ἐνοπή τε δεδήει
<hom. il. 12.36>	τεῖχος ἐύ̈δμητον, κανάχιζε δὲ δούρατα πύργων
<hom. il. 12.37>	βαλλόμεν': ̓Αργεῖοι δὲ Διὸς μάστιγι δαμέντες
<hom. il. 12.38>	νηυσὶν ἔπι γλαφυρῇσιν ἐελμένοι ἰσχανόωντο
<hom. il. 12.39>	̔́Εκτορα δειδιότες, κρατερὸν μήστωρα φόβοιο:
<hom. il. 12.40>	αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:
<hom. il. 12.41>	ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι
<hom. il. 12.42>	κάπριος ἠὲ λέων στρέφεται σθένεϊ βλεμεαίνων:
<hom. il. 12.43>	οἳ δέ τε πυργηδὸν σφέας αὐτοὺς ἀρτύναντες
<hom. il. 12.44>	ἀντίον ἵστανται καὶ ἀκοντίζουσι θαμειὰς
<hom. il. 12.45>	αἰχμὰς ἐκ χειρῶν: τοῦ δ' οὔ ποτε κυδάλιμον κῆρ
<hom. il. 12.46>	ταρβεῖ οὐδὲ φοβεῖται, ἀγηνορίη δέ μιν ἔκτα:
<hom. il. 12.47>	ταρφέα τε στρέφεται στίχας ἀνδρῶν πειρητίζων:
<hom. il. 12.48>	ὅππῃ τ' ἰθύσῃ τῇ εἴκουσι στίχες ἀνδρῶν:
<hom. il. 12.49>	ὣς ̔́Εκτωρ ἀν' ὅμιλον ἰὼν ἐλλίσσεθ' ἑταίρους
<hom. il. 12.50>	τάφρον ἐποτρύνων διαβαινέμεν: οὐδέ οἱ ἵπποι
<hom. il. 12.51>	τόλμων ὠκύποδες, μάλα δὲ χρεμέτιζον ἐπ' ἄκρῳ
<hom. il. 12.52>	χείλει ἐφεσταότες: ἀπὸ γὰρ δειδίσσετο τάφρος
<hom. il. 12.53>	εὐρεῖ', οὔτ' ἄρ' ὑπερθορέειν σχεδὸν οὔτε περῆσαι
<hom. il. 12.54>	ῥηϊδίη: κρημνοὶ γὰρ ἐπηρεφέες περὶ πᾶσαν
<hom. il. 12.55>	ἕστασαν ἀμφοτέρωθεν, ὕπερθεν δὲ σκολόπεσσιν
<hom. il. 12.56>	ὀξέσιν ἠρήρει, τοὺς ἵστασαν υἷες ̓Αχαιῶν
<hom. il. 12.57>	πυκνοὺς καὶ μεγάλους δηί̈ων ἀνδρῶν ἀλεωρήν.
<hom. il. 12.58>	ἔνθ' οὔ κεν ῥέα ἵππος ἐύ̈τροχον ἅρμα τιταίνων
<hom. il. 12.59>	ἐσβαίη, πεζοὶ δὲ μενοίνεον εἰ τελέουσι.
<hom. il. 12.60>	δὴ τότε Πουλυδάμας θρασὺν ̔́Εκτορα εἶπε παραστάς:
<hom. il. 12.61>	̔́Εκτορ τ' ἠδ' ἄλλοι Τρώων ἀγοὶ ἠδ' ἐπικούρων
<hom. il. 12.62>	ἀφραδέως διὰ τάφρον ἐλαύνομεν ὠκέας ἵππους:
<hom. il. 12.63>	ἣ δὲ μάλ' ἀργαλέη περάαν: σκόλοπες γὰρ ἐν αὐτῇ
<hom. il. 12.64>	ὀξέες ἑστᾶσιν, ποτὶ δ' αὐτοὺς τεῖχος ̓Αχαιῶν,
<hom. il. 12.65>	ἔνθ' οὔ πως ἔστιν καταβήμεναι οὐδὲ μάχεσθαι
<hom. il. 12.66>	ἱππεῦσι: στεῖνος γάρ, ὅθι τρώσεσθαι ὀί̈ω.
<hom. il. 12.67>	εἰ μὲν γὰρ τοὺς πάγχυ κακὰ φρονέων ἀλαπάζει
<hom. il. 12.68>	Ζεὺς ὑψιβρεμέτης, Τρώεσσι δὲ ἵετ' ἀρήγειν,
<hom. il. 12.69>	ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,
<hom. il. 12.70>	νωνύμνους ἀπολέσθαι ἀπ' ̓́Αργεος ἐνθάδ' ̓Αχαιούς:
<hom. il. 12.71>	εἰ δέ χ' ὑποστρέψωσι, παλίωξις δὲ γένηται
<hom. il. 12.72>	ἐκ νηῶν καὶ τάφρῳ ἐνιπλήξωμεν ὀρυκτῇ,
<hom. il. 12.73>	οὐκέτ' ἔπειτ' ὀί̈ω οὐδ' ἄγγελον ἀπονέεσθαι
<hom. il. 12.74>	ἄψορρον προτὶ ἄστυ ἑλιχθέντων ὑπ' ̓Αχαιῶν.
<hom. il. 12.75>	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
<hom. il. 12.76>	ἵππους μὲν θεράποντες ἐρυκόντων ἐπὶ τάφρῳ,
<hom. il. 12.77>	αὐτοὶ δὲ πρυλέες σὺν τεύχεσι θωρηχθέντες
<hom. il. 12.78>	̔́Εκτορι πάντες ἑπώμεθ' ἀολλέες: αὐτὰρ ̓Αχαιοὶ
<hom. il. 12.79>	οὐ μενέους' εἰ δή σφιν ὀλέθρου πείρατ' ἐφῆπται.

<hom. il. 12.80>	ὣς φάτο Πουλυδάμας, ἅδε δ' ̔́Εκτορι μῦθος ἀπήμων,
<hom. il. 12.81>	αὐτίκα δ' ἐξ ὀχέων σὺν τεύχεσιν ἆλτο χαμᾶζε.
<hom. il. 12.82>	οὐδὲ μὲν ἄλλοι Τρῶες ἐφ' ἵππων ἠγερέθοντο,
<hom. il. 12.83>	ἀλλ' ἀπὸ πάντες ὄρουσαν, ἐπεὶ ἴδον ̔́Εκτορα δῖον.
<hom. il. 12.84>	ἡνιόχῳ μὲν ἔπειτα ἑῷ ἐπέτελλεν ἕκαστος
<hom. il. 12.85>	ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:
<hom. il. 12.86>	οἳ δὲ διαστάντες σφέας αὐτοὺς ἀρτύναντες
<hom. il. 12.87>	πένταχα κοσμηθέντες ἅμ' ἡγεμόνεσσιν ἕποντο.

<hom. il. 12.88>	οἳ μὲν ἅμ' ̔́Εκτορ' ἴσαν καὶ ἀμύμονι Πουλυδάμαντι,
<hom. il. 12.89>	οἳ πλεῖστοι καὶ ἄριστοι ἔσαν, μέμασαν δὲ μάλιστα
<hom. il. 12.90>	τεῖχος ῥηξάμενοι κοίλῃς ἐπὶ νηυσὶ μάχεσθαι.
<hom. il. 12.91>	καί σφιν Κεβριόνης τρίτος εἵπετο: πὰρ δ' ἄρ' ὄχεσφιν
<hom. il. 12.92>	ἄλλον Κεβριόναο χερείονα κάλλιπεν ̔́Εκτωρ.
<hom. il. 12.93>	τῶν δ' ἑτέρων Πάρις ἦρχε καὶ ̓Αλκάθοος καὶ ̓Αγήνωρ,
<hom. il. 12.94>	τῶν δὲ τρίτων ̔́Ελενος καὶ Δηί̈φοβος θεοειδὴς
<hom. il. 12.95>	υἷε δύω Πριάμοιο: τρίτος δ' ἦν ̓́Ασιος ἥρως
<hom. il. 12.96>	̓́Ασιος ̔Υρτακίδης, ὃν ̓Αρίσβηθεν φέρον ἵπποι
<hom. il. 12.97>	αἴθωνες μεγάλοι ποταμοῦ ἄπο Σελλήεντος.
<hom. il. 12.98>	τῶν δὲ τετάρτων ἦρχεν ἐὺ̈ς πάϊς ̓Αγχίσαο
<hom. il. 12.99>	Αἰνείας, ἅμα τῷ γε δύω ̓Αντήνορος υἷε
<hom. il. 12.100>	̓Αρχέλοχός τ' ̓Ακάμας τε μάχης εὖ εἰδότε πάσης.
<hom. il. 12.101>	Σαρπηδὼν δ' ἡγήσατ' ἀγακλειτῶν ἐπικούρων,
<hom. il. 12.102>	πρὸς δ' ἕλετο Γλαῦκον καὶ ἀρήϊον ̓Αστεροπαῖον:
<hom. il. 12.103>	οἳ γάρ οἱ εἴσαντο διακριδὸν εἶναι ἄριστοι
<hom. il. 12.104>	τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.
<hom. il. 12.105>	οἳ δ' ἐπεὶ ἀλλήλους ἄραρον τυκτῇσι βόεσσι
<hom. il. 12.106>	βάν ῥ' ἰθὺς Δαναῶν λελιημένοι, οὐδ' ἔτ' ἔφαντο
<hom. il. 12.107>	σχήσεσθ', ἀλλ' ἐν νηυσὶ μελαίνῃσιν πεσέεσθαι.

<hom. il. 12.108>	ἔνθ' ἄλλοι Τρῶες τηλεκλειτοί τ' ἐπίκουροι
<hom. il. 12.109>	βουλῇ Πουλυδάμαντος ἀμωμήτοιο πίθοντο:
<hom. il. 12.110>	ἀλλ' οὐχ ̔Υρτακίδης ἔθελ' ̓́Ασιος ὄρχαμος ἀνδρῶν
<hom. il. 12.111>	αὖθι λιπεῖν ἵππους τε καὶ ἡνίοχον θεράποντα,
<hom. il. 12.112>	ἀλλὰ σὺν αὐτοῖσιν πέλασεν νήεσσι θοῇσι
<hom. il. 12.113>	νήπιος, οὐδ' ἄρ' ἔμελλε κακὰς ὑπὸ κῆρας ἀλύξας
<hom. il. 12.114>	ἵπποισιν καὶ ὄχεσφιν ἀγαλλόμενος παρὰ νηῶν
<hom. il. 12.115>	ἂψ ἀπονοστήσειν προτὶ ̓́Ιλιον ἠνεμόεσσαν:
<hom. il. 12.116>	πρόσθεν γάρ μιν μοῖρα δυσώνυμος ἀμφεκάλυψεν
<hom. il. 12.117>	ἔγχεϊ ̓Ιδομενῆος ἀγαυοῦ Δευκαλίδαο.
<hom. il. 12.118>	εἴσατο γὰρ νηῶν ἐπ' ἀριστερά, τῇ περ ̓Αχαιοὶ
<hom. il. 12.119>	ἐκ πεδίου νίσοντο σὺν ἵπποισιν καὶ ὄχεσφι:
<hom. il. 12.120>	τῇ ῥ' ἵππους τε καὶ ἅρμα διήλασεν, οὐδὲ πύλῃσιν
<hom. il. 12.121>	εὗρ' ἐπικεκλιμένας σανίδας καὶ μακρὸν ὀχῆα,
<hom. il. 12.122>	ἀλλ' ἀναπεπταμένας ἔχον ἀνέρες, εἴ τιν' ἑταίρων
<hom. il. 12.123>	ἐκ πολέμου φεύγοντα σαώσειαν μετὰ νῆας.
<hom. il. 12.124>	τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο
<hom. il. 12.125>	ὀξέα κεκλήγοντες: ἔφαντο γὰρ οὐκ ἔτ' ̓Αχαιοὺς
<hom. il. 12.126>	σχήσεσθ', ἀλλ' ἐν νηυσὶ μελαίνῃσιν πεσέεσθαι
<hom. il. 12.127>	νήπιοι, ἐν δὲ πύλῃσι δύ' ἀνέρας εὗρον ἀρίστους
<hom. il. 12.128>	υἷας ὑπερθύμους Λαπιθάων αἰχμητάων,
<hom. il. 12.129>	τὸν μὲν Πειριθόου υἷα κρατερὸν Πολυποίτην,
<hom. il. 12.130>	τὸν δὲ Λεοντῆα βροτολοιγῷ ἶσον ̓́Αρηϊ.
<hom. il. 12.131>	τὼ μὲν ἄρα προπάροιθε πυλάων ὑψηλάων
<hom. il. 12.132>	ἕστασαν ὡς ὅτε τε δρύες οὔρεσιν ὑψικάρηνοι,
<hom. il. 12.133>	αἵ τ' ἄνεμον μίμνουσι καὶ ὑετὸν ἤματα πάντα
<hom. il. 12.134>	ῥίζῃσιν μεγάλῃσι διηνεκέεσς' ἀραρυῖαι:
<hom. il. 12.135>	ὣς ἄρα τὼ χείρεσσι πεποιθότες ἠδὲ βίηφι
<hom. il. 12.136>	μίμνον ἐπερχόμενον μέγαν ̓́Ασιον οὐδὲ φέβοντο.
<hom. il. 12.137>	οἳ δ' ἰθὺς πρὸς τεῖχος ἐύ̈δμητον βόας αὔας
<hom. il. 12.138>	ὑψός' ἀνασχόμενοι ἔκιον μεγάλῳ ἀλαλητῷ
<hom. il. 12.139>	̓́Ασιον ἀμφὶ ἄνακτα καὶ ̓Ιαμενὸν καὶ ̓Ορέστην
<hom. il. 12.140>	̓Ασιάδην τ' ̓Αδάμαντα Θόωνά τε Οἰνόμαόν τε.
<hom. il. 12.141>	οἳ δ' ἤτοι εἷος μὲν ἐϋκνήμιδας ̓Αχαιοὺς
<hom. il. 12.142>	ὄρνυον ἔνδον ἐόντες ἀμύνεσθαι περὶ νηῶν:
<hom. il. 12.143>	αὐτὰρ ἐπεὶ δὴ τεῖχος ἐπεσσυμένους ἐνόησαν
<hom. il. 12.144>	Τρῶας, ἀτὰρ Δαναῶν γένετο ἰαχή τε φόβος τε,
<hom. il. 12.145>	ἐκ δὲ τὼ ἀί̈ξαντε πυλάων πρόσθε μαχέσθην
<hom. il. 12.146>	ἀγροτέροισι σύεσσιν ἐοικότε, τώ τ' ἐν ὄρεσσιν
<hom. il. 12.147>	ἀνδρῶν ἠδὲ κυνῶν δέχαται κολοσυρτὸν ἰόντα,
<hom. il. 12.148>	δοχμώ τ' ἀί̈σσοντε περὶ σφίσιν ἄγνυτον ὕλην
<hom. il. 12.149>	πρυμνὴν ἐκτάμνοντες, ὑπαὶ δέ τε κόμπος ὀδόντων
<hom. il. 12.150>	γίγνεται εἰς ὅ κέ τίς τε βαλὼν ἐκ θυμὸν ἕληται:
<hom. il. 12.151>	ὣς τῶν κόμπει χαλκὸς ἐπὶ στήθεσσι φαεινὸς
<hom. il. 12.152>	ἄντην βαλλομένων: μάλα γὰρ κρατερῶς ἐμάχοντο
<hom. il. 12.153>	λαοῖσιν καθύπερθε πεποιθότες ἠδὲ βίηφιν.
<hom. il. 12.154>	οἳ δ' ἄρα χερμαδίοισιν ἐϋδμήτων ἀπὸ πύργων
<hom. il. 12.155>	βάλλον ἀμυνόμενοι σφῶν τ' αὐτῶν καὶ κλισιάων
<hom. il. 12.156>	νηῶν τ' ὠκυπόρων: νιφάδες δ' ὡς πῖπτον ἔραζε,
<hom. il. 12.157>	ἅς τ' ἄνεμος ζαὴς νέφεα σκιόεντα δονήσας
<hom. il. 12.158>	ταρφειὰς κατέχευεν ἐπὶ χθονὶ πουλυβοτείρῃ:
<hom. il. 12.159>	ὣς τῶν ἐκ χειρῶν βέλεα ῥέον ἠμὲν ̓Αχαιῶν
<hom. il. 12.160>	ἠδὲ καὶ ἐκ Τρώων: κόρυθες δ' ἀμφ' αὖον ἀύ̈τευν
<hom. il. 12.161>	βαλλομένων μυλάκεσσι καὶ ἀσπίδες ὀμφαλόεσσαι.
<hom. il. 12.162>	δή ῥα τότ' ᾤμωξεν καὶ ὣ πεπλήγετο μηρὼ
<hom. il. 12.163>	̓́Ασιος ̔Υρτακίδης, καὶ ἀλαστήσας ἔπος ηὔδα:
<hom. il. 12.164>	Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο
<hom. il. 12.165>	πάγχυ μάλ': οὐ γὰρ ἔγωγ' ἐφάμην ἥρωας ̓Αχαιοὺς
<hom. il. 12.166>	σχήσειν ἡμέτερόν γε μένος καὶ χεῖρας ἀάπτους.
<hom. il. 12.167>	οἳ δ', ὥς τε σφῆκες μέσον αἰόλοι ἠὲ μέλισσαι
<hom. il. 12.168>	οἰκία ποιήσωνται ὁδῷ ἔπι παιπαλοέσσῃ,
<hom. il. 12.169>	οὐδ' ἀπολείπουσιν κοῖλον δόμον, ἀλλὰ μένοντες
<hom. il. 12.170>	ἄνδρας θηρητῆρας ἀμύνονται περὶ τέκνων,
<hom. il. 12.171>	ὣς οἵ γ' οὐκ ἐθέλουσι πυλάων καὶ δύ' ἐόντε
<hom. il. 12.172>	χάσσασθαι πρίν γ' ἠὲ κατακτάμεν ἠὲ ἁλῶναι.

<hom. il. 12.173>	ὣς ἔφατ', οὐδὲ Διὸς πεῖθε φρένα ταῦτ' ἀγορεύων:
<hom. il. 12.174>	̔́Εκτορι γάρ οἱ θυμὸς ἐβούλετο κῦδος ὀρέξαι.

<hom. il. 12.175>	ἄλλοι δ' ἀμφ' ἄλλῃσι μάχην ἐμάχοντο πύλῃσιν:
<hom. il. 12.176>	ἀργαλέον δέ με ταῦτα θεὸν ὣς πάντ' ἀγορεῦσαι:
<hom. il. 12.177>	πάντῃ γὰρ περὶ τεῖχος ὀρώρει θεσπιδαὲς πῦρ
<hom. il. 12.178>	λάϊνον: ̓Αργεῖοι δὲ καὶ ἀχνύμενοί περ ἀνάγκῃ
<hom. il. 12.179>	νηῶν ἠμύνοντο: θεοὶ δ' ἀκαχήατο θυμὸν
<hom. il. 12.180>	πάντες ὅσοι Δαναοῖσι μάχης ἐπιτάρροθοι ἦσαν.
<hom. il. 12.181>	σὺν δ' ἔβαλον Λαπίθαι πόλεμον καὶ δηϊοτῆτα.

<hom. il. 12.182>	ἔνθ' αὖ Πειριθόου υἱὸς κρατερὸς Πολυποίτης
<hom. il. 12.183>	δουρὶ βάλεν Δάμασον κυνέης διὰ χαλκοπαρῄου:
<hom. il. 12.184>	οὐδ' ἄρα χαλκείη κόρυς ἔσχεθεν, ἀλλὰ διὰ πρὸ
<hom. il. 12.185>	αἰχμὴ χαλκείη ῥῆξ' ὀστέον, ἐγκέφαλος δὲ
<hom. il. 12.186>	ἔνδον ἅπας πεπάλακτο: δάμασσε δέ μιν μεμαῶτα:
<hom. il. 12.187>	αὐτὰρ ἔπειτα Πύλωνα καὶ ̓́Ορμενον ἐξενάριξεν.
<hom. il. 12.188>	υἱὸν δ' ̓Αντιμάχοιο Λεοντεὺς ὄζος ̓́Αρηος
<hom. il. 12.189>	̔Ιππόμαχον βάλε δουρὶ κατὰ ζωστῆρα τυχήσας.
<hom. il. 12.190>	αὖτις δ' ἐκ κολεοῖο ἐρυσσάμενος ξίφος ὀξὺ
<hom. il. 12.191>	̓Αντιφάτην μὲν πρῶτον ἐπαί̈ξας δι' ὁμίλου
<hom. il. 12.192>	πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:
<hom. il. 12.193>	αὐτὰρ ἔπειτα Μένωνα καὶ ̓Ιαμενὸν καὶ ̓Ορέστην
<hom. il. 12.194>	πάντας ἐπασσυτέρους πέλασε χθονὶ πουλυβοτείρῃ.

<hom. il. 12.195>	ὄφρ' οἳ τοὺς ἐνάριζον ἀπ' ἔντεα μαρμαίροντα,
<hom. il. 12.196>	τόφρ' οἳ Πουλυδάμαντι καὶ ̔́Εκτορι κοῦροι ἕποντο,
<hom. il. 12.197>	οἳ πλεῖστοι καὶ ἄριστοι ἔσαν, μέμασαν δὲ μάλιστα
<hom. il. 12.198>	τεῖχός τε ῥήξειν καὶ ἐνιπρήσειν πυρὶ νῆας,
<hom. il. 12.199>	οἵ ῥ' ἔτι μερμήριζον ἐφεσταότες παρὰ τάφρῳ.
<hom. il. 12.200>	ὄρνις γάρ σφιν ἐπῆλθε περησέμεναι μεμαῶσιν
<hom. il. 12.201>	αἰετὸς ὑψιπέτης ἐπ' ἀριστερὰ λαὸν ἐέργων
<hom. il. 12.202>	φοινήεντα δράκοντα φέρων ὀνύχεσσι πέλωρον
<hom. il. 12.203>	ζωὸν ἔτ' ἀσπαίροντα, καὶ οὔ πω λήθετο χάρμης,
<hom. il. 12.204>	κόψε γὰρ αὐτὸν ἔχοντα κατὰ στῆθος παρὰ δειρὴν
<hom. il. 12.205>	ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε
<hom. il. 12.206>	ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,
<hom. il. 12.207>	αὐτὸς δὲ κλάγξας πέτετο πνοιῇς ἀνέμοιο.
<hom. il. 12.208>	Τρῶες δ' ἐρρίγησαν ὅπως ἴδον αἰόλον ὄφιν
<hom. il. 12.209>	κείμενον ἐν μέσσοισι Διὸς τέρας αἰγιόχοιο.
<hom. il. 12.210>	δὴ τότε Πουλυδάμας θρασὺν ̔́Εκτορα εἶπε παραστάς:
<hom. il. 12.211>	̔́Εκτορ ἀεὶ μέν πώς μοι ἐπιπλήσσεις ἀγορῇσιν
<hom. il. 12.212>	ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε
<hom. il. 12.213>	δῆμον ἐόντα παρὲξ ἀγορευέμεν, οὔτ' ἐνὶ βουλῇ
<hom. il. 12.214>	οὔτέ ποτ' ἐν πολέμῳ, σὸν δὲ κράτος αἰὲν ἀέξειν:
<hom. il. 12.215>	νῦν αὖτ' ἐξερέω ὥς μοι δοκεῖ εἶναι ἄριστα.
<hom. il. 12.216>	μὴ ἴομεν Δαναοῖσι μαχησόμενοι περὶ νηῶν.
<hom. il. 12.217>	ὧδε γὰρ ἐκτελέεσθαι ὀί̈ομαι, εἰ ἐτεόν γε
<hom. il. 12.218>	Τρωσὶν ὅδ' ὄρνις ἦλθε περησέμεναι μεμαῶσιν
<hom. il. 12.219>	αἰετὸς ὑψιπέτης ἐπ' ἀριστερὰ λαὸν ἐέργων
<hom. il. 12.220>	φοινήεντα δράκοντα φέρων ὀνύχεσσι πέλωρον
<hom. il. 12.221>	ζωόν: ἄφαρ δ' ἀφέηκε πάρος φίλα οἰκί' ἱκέσθαι,
<hom. il. 12.222>	οὐδ' ἐτέλεσσε φέρων δόμεναι τεκέεσσιν ἑοῖσιν.
<hom. il. 12.223>	ὣς ἡμεῖς, εἴ πέρ τε πύλας καὶ τεῖχος ̓Αχαιῶν
<hom. il. 12.224>	ῥηξόμεθα σθένεϊ μεγάλῳ, εἴξωσι δ' ̓Αχαιοί,
<hom. il. 12.225>	οὐ κόσμῳ παρὰ ναῦφιν ἐλευσόμεθ' αὐτὰ κέλευθα:
<hom. il. 12.226>	πολλοὺς γὰρ Τρώων καταλείψομεν, οὕς κεν ̓Αχαιοὶ
<hom. il. 12.227>	χαλκῷ δῃώσωσιν ἀμυνόμενοι περὶ νηῶν.
<hom. il. 12.228>	ὧδέ χ' ὑποκρίναιτο θεοπρόπος, ὃς σάφα θυμῷ
<hom. il. 12.229>	εἰδείη τεράων καί οἱ πειθοίατο λαοί.

<hom. il. 12.230>	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
<hom. il. 12.231>	Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:
<hom. il. 12.232>	οἶσθα καὶ ἄλλον μῦθον ἀμείνονα τοῦδε νοῆσαι.
<hom. il. 12.233>	εἰ δ' ἐτεὸν δὴ τοῦτον ἀπὸ σπουδῆς ἀγορεύεις,
<hom. il. 12.234>	ἐξ ἄρα δή τοι ἔπειτα θεοὶ φρένας ὤλεσαν αὐτοί,
<hom. il. 12.235>	ὃς κέλεαι Ζηνὸς μὲν ἐριγδούποιο λαθέσθαι
<hom. il. 12.236>	βουλέων, ἅς τέ μοι αὐτὸς ὑπέσχετο καὶ κατένευσε:
<hom. il. 12.237>	τύνη δ' οἰωνοῖσι τανυπτερύγεσσι κελεύεις
<hom. il. 12.238>	πείθεσθαι, τῶν οὔ τι μετατρέπομ' οὐδ' ἀλεγίζω
<hom. il. 12.239>	εἴτ' ἐπὶ δεξί' ἴωσι πρὸς ἠῶ τ' ἠέλιόν τε,
<hom. il. 12.240>	εἴτ' ἐπ' ἀριστερὰ τοί γε ποτὶ ζόφον ἠερόεντα.
<hom. il. 12.241>	ἡμεῖς δὲ μεγάλοιο Διὸς πειθώμεθα βουλῇ,
<hom. il. 12.242>	ὃς πᾶσι θνητοῖσι καὶ ἀθανάτοισιν ἀνάσσει.
<hom. il. 12.243>	εἷς οἰωνὸς ἄριστος ἀμύνεσθαι περὶ πάτρης.
<hom. il. 12.244>	τίπτε σὺ δείδοικας πόλεμον καὶ δηϊοτῆτα;
<hom. il. 12.245>	εἴ περ γάρ τ' ἄλλοι γε περὶ κτεινώμεθα πάντες
<hom. il. 12.246>	νηυσὶν ἐπ' ̓Αργείων, σοὶ δ' οὐ δέος ἔστ' ἀπολέσθαι:
<hom. il. 12.247>	οὐ γάρ τοι κραδίη μενεδήϊος οὐδὲ μαχήμων.
<hom. il. 12.248>	εἰ δὲ σὺ δηϊοτῆτος ἀφέξεαι, ἠέ τιν' ἄλλον
<hom. il. 12.249>	παρφάμενος ἐπέεσσιν ἀποτρέψεις πολέμοιο,
<hom. il. 12.250>	αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.

<hom. il. 12.251>	ὣς ἄρα φωνήσας ἡγήσατο, τοὶ δ' ἅμ' ἕποντο
<hom. il. 12.252>	ἠχῇ θεσπεσίῃ: ἐπὶ δὲ Ζεὺς τερπικέραυνος
<hom. il. 12.253>	ὦρσεν ἀπ' ̓Ιδαίων ὀρέων ἀνέμοιο θύελλαν,
<hom. il. 12.254>	ἥ ῥ' ἰθὺς νηῶν κονίην φέρεν: αὐτὰρ ̓Αχαιῶν
<hom. il. 12.255>	θέλγε νόον, Τρωσὶν δὲ καὶ ̔́Εκτορι κῦδος ὄπαζε.
<hom. il. 12.256>	τοῦ περ δὴ τεράεσσι πεποιθότες ἠδὲ βίηφι
<hom. il. 12.257>	ῥήγνυσθαι μέγα τεῖχος ̓Αχαιῶν πειρήτιζον.
<hom. il. 12.258>	κρόσσας μὲν πύργων ἔρυον, καὶ ἔρειπον ἐπάλξεις,
<hom. il. 12.259>	στήλας τε προβλῆτας ἐμόχλεον, ἃς ἄρ' ̓Αχαιοὶ
<hom. il. 12.260>	πρώτας ἐν γαίῃ θέσαν ἔμμεναι ἔχματα πύργων.
<hom. il. 12.261>	τὰς οἵ γ' αὐέρυον, ἔλποντο δὲ τεῖχος ̓Αχαιῶν
<hom. il. 12.262>	ῥήξειν: οὐδέ νύ πω Δαναοὶ χάζοντο κελεύθου,
<hom. il. 12.263>	ἀλλ' οἵ γε ῥινοῖσι βοῶν φράξαντες ἐπάλξεις
<hom. il. 12.264>	βάλλον ἀπ' αὐτάων δηί̈ους ὑπὸ τεῖχος ἰόντας.

<hom. il. 12.265>	ἀμφοτέρω δ' Αἴαντε κελευτιόωντ' ἐπὶ πύργων
<hom. il. 12.266>	πάντοσε φοιτήτην μένος ὀτρύνοντες ̓Αχαιῶν.
<hom. il. 12.267>	ἄλλον μειλιχίοις, ἄλλον στερεοῖς ἐπέεσσι
<hom. il. 12.268>	νείκεον, ὅν τινα πάγχυ μάχης μεθιέντα ἴδοιεν:
<hom. il. 12.269>	ὦ φίλοι ̓Αργείων ὅς τ' ἔξοχος ὅς τε μεσήεις
<hom. il. 12.270>	ὅς τε χερειότερος, ἐπεὶ οὔ πω πάντες ὁμοῖοι
<hom. il. 12.271>	ἀνέρες ἐν πολέμῳ, νῦν ἔπλετο ἔργον ἅπασι:
<hom. il. 12.272>	καὶ δ' αὐτοὶ τόδε που γιγνώσκετε. μή τις ὀπίσσω
<hom. il. 12.273>	τετράφθω ποτὶ νῆας ὁμοκλητῆρος ἀκούσας,
<hom. il. 12.274>	ἀλλὰ πρόσω ἵεσθε καὶ ἀλλήλοισι κέλεσθε,
<hom. il. 12.275>	αἴ κε Ζεὺς δώῃσιν ̓Ολύμπιος ἀστεροπητὴς
<hom. il. 12.276>	νεῖκος ἀπωσαμένους δηί̈ους προτὶ ἄστυ δίεσθαι.

<hom. il. 12.277>	ὣς τώ γε προβοῶντε μάχην ὄτρυνον ̓Αχαιῶν.
<hom. il. 12.278>	τῶν δ', ὥς τε νιφάδες χιόνος πίπτωσι θαμειαὶ
<hom. il. 12.279>	ἤματι χειμερίῳ, ὅτε τ' ὤρετο μητίετα Ζεὺς
<hom. il. 12.280>	νιφέμεν ἀνθρώποισι πιφαυσκόμενος τὰ ἃ κῆλα:
<hom. il. 12.281>	κοιμήσας δ' ἀνέμους χέει ἔμπεδον, ὄφρα καλύψῃ
<hom. il. 12.282>	ὑψηλῶν ὀρέων κορυφὰς καὶ πρώονας ἄκρους
<hom. il. 12.283>	καὶ πεδία λωτοῦντα καὶ ἀνδρῶν πίονα ἔργα,
<hom. il. 12.284>	καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,
<hom. il. 12.285>	κῦμα δέ μιν προσπλάζον ἐρύκεται: ἄλλά τε πάντα
<hom. il. 12.286>	εἴλυται καθύπερθ', ὅτ' ἐπιβρίσῃ Διὸς ὄμβρος:
<hom. il. 12.287>	ὣς τῶν ἀμφοτέρωσε λίθοι πωτῶντο θαμειαί,
<hom. il. 12.288>	αἱ μὲν ἄρ' ἐς Τρῶας, αἱ δ' ἐκ Τρώων ἐς ̓Αχαιούς,
<hom. il. 12.289>	βαλλομένων: τὸ δὲ τεῖχος ὕπερ πᾶν δοῦπος ὀρώρει.

<hom. il. 12.290>	οὐδ' ἄν πω τότε γε Τρῶες καὶ φαίδιμος ̔́Εκτωρ
<hom. il. 12.291>	τείχεος ἐρρήξαντο πύλας καὶ μακρὸν ὀχῆα,
<hom. il. 12.292>	εἰ μὴ ἄρ' υἱὸν ἑὸν Σαρπηδόνα μητίετα Ζεὺς
<hom. il. 12.293>	ὦρσεν ἐπ' ̓Αργείοισι λέονθ' ὣς βουσὶν ἕλιξιν.
<hom. il. 12.294>	αὐτίκα δ' ἀσπίδα μὲν πρόσθ' ἔσχετο πάντος' ἐί̈σην
<hom. il. 12.295>	καλὴν χαλκείην ἐξήλατον, ἣν ἄρα χαλκεὺς
<hom. il. 12.296>	ἤλασεν, ἔντοσθεν δὲ βοείας ῥάψε θαμειὰς
<hom. il. 12.297>	χρυσείῃς ῥάβδοισι διηνεκέσιν περὶ κύκλον.
<hom. il. 12.298>	τὴν ἄρ' ὅ γε πρόσθε σχόμενος δύο δοῦρε τινάσσων
<hom. il. 12.299>	βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς
<hom. il. 12.300>	δηρὸν ἔῃ κρειῶν, κέλεται δέ ἑ θυμὸς ἀγήνωρ
<hom. il. 12.301>	μήλων πειρήσοντα καὶ ἐς πυκινὸν δόμον ἐλθεῖν:
<hom. il. 12.302>	εἴ περ γάρ χ' εὕρῃσι παρ' αὐτόφι βώτορας ἄνδρας
<hom. il. 12.303>	σὺν κυσὶ καὶ δούρεσσι φυλάσσοντας περὶ μῆλα,
<hom. il. 12.304>	οὔ ῥά τ' ἀπείρητος μέμονε σταθμοῖο δίεσθαι,
<hom. il. 12.305>	ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς
<hom. il. 12.306>	ἔβλητ' ἐν πρώτοισι θοῆς ἀπὸ χειρὸς ἄκοντι:
<hom. il. 12.307>	ὥς ῥα τότ' ἀντίθεον Σαρπηδόνα θυμὸς ἀνῆκε
<hom. il. 12.308>	τεῖχος ἐπαί̈ξαι διά τε ῥήξασθαι ἐπάλξεις.
<hom. il. 12.309>	αὐτίκα δὲ Γλαῦκον προσέφη παῖδ' ̔Ιππολόχοιο:
<hom. il. 12.310>	Γλαῦκε τί ἢ δὴ νῶϊ τετιμήμεσθα μάλιστα
<hom. il. 12.311>	ἕδρῃ τε κρέασίν τε ἰδὲ πλείοις δεπάεσσιν
<hom. il. 12.312>	ἐν Λυκίῃ, πάντες δὲ θεοὺς ὣς εἰσορόωσι,
<hom. il. 12.313>	καὶ τέμενος νεμόμεσθα μέγα Ξάνθοιο παρ' ὄχθας
<hom. il. 12.314>	καλὸν φυταλιῆς καὶ ἀρούρης πυροφόροιο;
<hom. il. 12.315>	τὼ νῦν χρὴ Λυκίοισι μέτα πρώτοισιν ἐόντας
<hom. il. 12.316>	ἑστάμεν ἠδὲ μάχης καυστείρης ἀντιβολῆσαι,
<hom. il. 12.317>	ὄφρά τις ὧδ' εἴπῃ Λυκίων πύκα θωρηκτάων:
<hom. il. 12.318>	οὐ μὰν ἀκλεέες Λυκίην κάτα κοιρανέουσιν
<hom. il. 12.319>	ἡμέτεροι βασιλῆες, ἔδουσί τε πίονα μῆλα
<hom. il. 12.320>	οἶνόν τ' ἔξαιτον μελιηδέα: ἀλλ' ἄρα καὶ ἲς
<hom. il. 12.321>	ἐσθλή, ἐπεὶ Λυκίοισι μέτα πρώτοισι μάχονται.
<hom. il. 12.322>	ὦ πέπον εἰ μὲν γὰρ πόλεμον περὶ τόνδε φυγόντε
<hom. il. 12.323>	αἰεὶ δὴ μέλλοιμεν ἀγήρω τ' ἀθανάτω τε
<hom. il. 12.324>	ἔσσεσθ', οὔτέ κεν αὐτὸς ἐνὶ πρώτοισι μαχοίμην
<hom. il. 12.325>	οὔτέ κε σὲ στέλλοιμι μάχην ἐς κυδιάνειραν:
<hom. il. 12.326>	νῦν δ' ἔμπης γὰρ κῆρες ἐφεστᾶσιν θανάτοιο
<hom. il. 12.327>	μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,
<hom. il. 12.328>	ἴομεν ἠέ τῳ εὖχος ὀρέξομεν ἠέ τις ἡμῖν.

<hom. il. 12.329>	ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:
<hom. il. 12.330>	τὼ δ' ἰθὺς βήτην Λυκίων μέγα ἔθνος ἄγοντε.
<hom. il. 12.331>	τοὺς δὲ ἰδὼν ῥίγης' υἱὸς Πετεῶο Μενεσθεύς:
<hom. il. 12.332>	τοῦ γὰρ δὴ πρὸς πύργον ἴσαν κακότητα φέροντες.
<hom. il. 12.333>	πάπτηνεν δ' ἀνὰ πύργον ̓Αχαιῶν εἴ τιν' ἴδοιτο
<hom. il. 12.334>	ἡγεμόνων, ὅς τίς οἱ ἀρὴν ἑτάροισιν ἀμύναι:
<hom. il. 12.335>	ἐς δ' ἐνόης' Αἴαντε δύω πολέμου ἀκορήτω
<hom. il. 12.336>	ἑσταότας, Τεῦκρόν τε νέον κλισίηθεν ἰόντα
<hom. il. 12.337>	ἐγγύθεν: ἀλλ' οὔ πώς οἱ ἔην βώσαντι γεγωνεῖν:
<hom. il. 12.338>	τόσσος γὰρ κτύπος ἦεν, ἀϋτὴ δ' οὐρανὸν ἷκε,
<hom. il. 12.339>	βαλλομένων σακέων τε καὶ ἱπποκόμων τρυφαλειῶν
<hom. il. 12.340>	καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς
<hom. il. 12.341>	ἱστάμενοι πειρῶντο βίῃ ῥήξαντες ἐσελθεῖν.
<hom. il. 12.342>	αἶψα δ' ἐπ' Αἴαντα προί̈ει κήρυκα Θοώτην:
<hom. il. 12.343>	ἔρχεο δῖε Θοῶτα, θέων Αἴαντα κάλεσσον,
<hom. il. 12.344>	ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων
<hom. il. 12.345>	εἴη, ἐπεὶ τάχα τῇδε τετεύξεται αἰπὺς ὄλεθρος.
<hom. il. 12.346>	ὧδε γὰρ ἔβρισαν Λυκίων ἀγοί, οἳ τὸ πάρος περ
<hom. il. 12.347>	ζαχρηεῖς τελέθουσι κατὰ κρατερὰς ὑσμίνας.
<hom. il. 12.348>	εἰ δέ σφιν καὶ κεῖθι πόνος καὶ νεῖκος ὄρωρεν,
<hom. il. 12.349>	ἀλλά περ οἶος ἴτω Τελαμώνιος ἄλκιμος Αἴας,
<hom. il. 12.350>	καί οἱ Τεῦκρος ἅμα σπέσθω τόξων ἐὺ̈ εἰδώς.

<hom. il. 12.351>	ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,
<hom. il. 12.352>	βῆ δὲ θέειν παρὰ τεῖχος ̓Αχαιῶν χαλκοχιτώνων,
<hom. il. 12.353>	στῆ δὲ παρ' Αἰάντεσσι κιών, εἶθαρ δὲ προσηύδα:
<hom. il. 12.354>	Αἴαντ' ̓Αργείων ἡγήτορε χαλκοχιτώνων
<hom. il. 12.355>	ἠνώγει Πετεῶο διοτρεφέος φίλος υἱὸς
<hom. il. 12.356>	κεῖς' ἴμεν, ὄφρα πόνοιο μίνυνθά περ ἀντιάσητον
<hom. il. 12.357>	ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων
<hom. il. 12.358>	εἴη, ἐπεὶ τάχα κεῖθι τετεύξεται αἰπὺς ὄλεθρος:
<hom. il. 12.359>	ὧδε γὰρ ἔβρισαν Λυκίων ἀγοί, οἳ τὸ πάρος περ
<hom. il. 12.360>	ζαχρηεῖς τελέθουσι κατὰ κρατερὰς ὑσμίνας.
<hom. il. 12.361>	εἰ δὲ καὶ ἐνθάδε περ πόλεμος καὶ νεῖκος ὄρωρεν,
<hom. il. 12.362>	ἀλλά περ οἶος ἴτω Τελαμώνιος ἄλκιμος Αἴας,
<hom. il. 12.363>	καί οἱ Τεῦκρος ἅμα σπέσθω τόξων ἐὺ̈ εἰδώς.

<hom. il. 12.364>	ὣς ἔφατ', οὐδ' ἀπίθησε μέγας Τελαμώνιος Αἴας.
<hom. il. 12.365>	αὐτίκ' ̓Οϊλιάδην ἔπεα πτερόεντα προσηύδα:
<hom. il. 12.366>	Αἶαν σφῶϊ μὲν αὖθι, σὺ καὶ κρατερὸς Λυκομήδης,
<hom. il. 12.367>	ἑσταότες Δαναοὺς ὀτρύνετον ἶφι μάχεσθαι:
<hom. il. 12.368>	αὐτὰρ ἐγὼ κεῖς' εἶμι καὶ ἀντιόω πολέμοιο:
<hom. il. 12.369>	αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.

<hom. il. 12.370>	ὣς ἄρα φωνήσας ἀπέβη Τελαμώνιος Αἴας,
<hom. il. 12.371>	καί οἱ Τεῦκρος ἅμ' ᾖε κασίγνητος καὶ ὄπατρος:
<hom. il. 12.372>	τοῖς δ' ἅμα Πανδίων Τεύκρου φέρε καμπύλα τόξα.
<hom. il. 12.373>	εὖτε Μενεσθῆος μεγαθύμου πύργον ἵκοντο
<hom. il. 12.374>	τείχεος ἐντὸς ἰόντες, ἐπειγομένοισι δ' ἵκοντο,
<hom. il. 12.375>	οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι
<hom. il. 12.376>	ἴφθιμοι Λυκίων ἡγήτορες ἠδὲ μέδοντες:
<hom. il. 12.377>	σὺν δ' ἐβάλοντο μάχεσθαι ἐναντίον, ὦρτο δ' ἀϋτή.

<hom. il. 12.378>	Αἴας δὲ πρῶτος Τελαμώνιος ἄνδρα κατέκτα
<hom. il. 12.379>	Σαρπήδοντος ἑταῖρον ̓Επικλῆα μεγάθυμον
<hom. il. 12.380>	μαρμάρῳ ὀκριόεντι βαλών, ὅ ῥα τείχεος ἐντὸς
<hom. il. 12.381>	κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα
<hom. il. 12.382>	χείρεσς' ἀμφοτέρῃς ἔχοι ἀνὴρ οὐδὲ μάλ' ἡβῶν,
<hom. il. 12.383>	οἷοι νῦν βροτοί εἰς': ὃ δ' ἄρ' ὑψόθεν ἔμβαλ' ἀείρας,
<hom. il. 12.384>	θλάσσε δὲ τετράφαλον κυνέην, σὺν δ' ὀστέ' ἄραξε
<hom. il. 12.385>	πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς
<hom. il. 12.386>	κάππες' ἀφ' ὑψηλοῦ πύργου, λίπε δ' ὀστέα θυμός.
<hom. il. 12.387>	Τεῦκρος δὲ Γλαῦκον κρατερὸν παῖδ' ̔Ιππολόχοιο
<hom. il. 12.388>	ἰῷ ἐπεσσύμενον βάλε τείχεος ὑψηλοῖο,
<hom. il. 12.389>	ᾗ ῥ' ἴδε γυμνωθέντα βραχίονα, παῦσε δὲ χάρμης.
<hom. il. 12.390>	ἂψ δ' ἀπὸ τείχεος ἆλτο λαθών, ἵνα μή τις ̓Αχαιῶν
<hom. il. 12.391>	βλήμενον ἀθρήσειε καὶ εὐχετόῳτ' ἐπέεσσι.
<hom. il. 12.392>	Σαρπήδοντι δ' ἄχος γένετο Γλαύκου ἀπιόντος
<hom. il. 12.393>	αὐτίκ' ἐπεί τ' ἐνόησεν: ὅμως δ' οὐ λήθετο χάρμης,
<hom. il. 12.394>	ἀλλ' ὅ γε Θεστορίδην ̓Αλκμάονα δουρὶ τυχήσας
<hom. il. 12.395>	νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ
<hom. il. 12.396>	πρηνής, ἀμφὶ δέ οἱ βράχε τεύχεα ποικίλα χαλκῷ,
<hom. il. 12.397>	Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν
<hom. il. 12.398>	ἕλχ', ἣ δ' ἕσπετο πᾶσα διαμπερές, αὐτὰρ ὕπερθε
<hom. il. 12.399>	τεῖχος ἐγυμνώθη, πολέεσσι δὲ θῆκε κέλευθον.

<hom. il. 12.400>	τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ
<hom. il. 12.401>	βεβλήκει τελαμῶνα περὶ στήθεσσι φαεινὸν
<hom. il. 12.402>	ἀσπίδος ἀμφιβρότης: ἀλλὰ Ζεὺς κῆρας ἄμυνε
<hom. il. 12.403>	παιδὸς ἑοῦ, μὴ νηυσὶν ἔπι πρύμνῃσι δαμείη:
<hom. il. 12.404>	Αἴας δ' ἀσπίδα νύξεν ἐπάλμενος, οὐδὲ διὰ πρὸ
<hom. il. 12.405>	ἤλυθεν ἐγχείη, στυφέλιξε δέ μιν μεμαῶτα.
<hom. il. 12.406>	χώρησεν δ' ἄρα τυτθὸν ἐπάλξιος: οὐδ' ὅ γε πάμπαν
<hom. il. 12.407>	χάζετ', ἐπεί οἱ θυμὸς ἐέλπετο κῦδος ἀρέσθαι.
<hom. il. 12.408>	κέκλετο δ' ἀντιθέοισιν ἑλιξάμενος Λυκίοισιν:
<hom. il. 12.409>	ὦ Λύκιοι τί τ' ἄρ' ὧδε μεθίετε θούριδος ἀλκῆς;
<hom. il. 12.410>	ἀργαλέον δέ μοί ἐστι καὶ ἰφθίμῳ περ ἐόντι
<hom. il. 12.411>	μούνῳ ῥηξαμένῳ θέσθαι παρὰ νηυσὶ κέλευθον:
<hom. il. 12.412>	ἀλλ' ἐφομαρτεῖτε: πλεόνων δέ τι ἔργον ἄμεινον.

<hom. il. 12.413>	ὣς ἔφαθ', οἳ δὲ ἄνακτος ὑποδείσαντες ὁμοκλὴν
<hom. il. 12.414>	μᾶλλον ἐπέβρισαν βουληφόρον ἀμφὶ ἄνακτα.
<hom. il. 12.415>	̓Αργεῖοι δ' ἑτέρωθεν ἐκαρτύναντο φάλαγγας
<hom. il. 12.416>	τείχεος ἔντοσθεν, μέγα δέ σφισι φαίνετο ἔργον:
<hom. il. 12.417>	οὔτε γὰρ ἴφθιμοι Λύκιοι Δαναῶν ἐδύναντο
<hom. il. 12.418>	τεῖχος ῥηξάμενοι θέσθαι παρὰ νηυσὶ κέλευθον,
<hom. il. 12.419>	οὔτέ ποτ' αἰχμηταὶ Δαναοὶ Λυκίους ἐδύναντο
<hom. il. 12.420>	τείχεος ἂψ ὤσασθαι, ἐπεὶ τὰ πρῶτα πέλασθεν.
<hom. il. 12.421>	ἀλλ' ὥς τ' ἀμφ' οὔροισι δύ' ἀνέρε δηριάασθον
<hom. il. 12.422>	μέτρ' ἐν χερσὶν ἔχοντες ἐπιξύνῳ ἐν ἀρούρῃ,
<hom. il. 12.423>	ὥ τ' ὀλίγῳ ἐνὶ χώρῳ ἐρίζητον περὶ ἴσης,
<hom. il. 12.424>	ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων
<hom. il. 12.425>	δῄουν ἀλλήλων ἀμφὶ στήθεσσι βοείας
<hom. il. 12.426>	ἀσπίδας εὐκύκλους λαισήϊά τε πτερόεντα.
<hom. il. 12.427>	πολλοὶ δ' οὐτάζοντο κατὰ χρόα νηλέϊ χαλκῷ,
<hom. il. 12.428>	ἠμὲν ὅτεῳ στρεφθέντι μετάφρενα γυμνωθείη
<hom. il. 12.429>	μαρναμένων, πολλοὶ δὲ διαμπερὲς ἀσπίδος αὐτῆς.
<hom. il. 12.430>	πάντῃ δὴ πύργοι καὶ ἐπάλξιες αἵματι φωτῶν
<hom. il. 12.431>	ἐρράδατ' ἀμφοτέρωθεν ἀπὸ Τρώων καὶ ̓Αχαιῶν.
<hom. il. 12.432>	ἀλλ' οὐδ' ὧς ἐδύναντο φόβον ποιῆσαι ̓Αχαιῶν,
<hom. il. 12.433>	ἀλλ' ἔχον ὥς τε τάλαντα γυνὴ χερνῆτις ἀληθής,
<hom. il. 12.434>	ἥ τε σταθμὸν ἔχουσα καὶ εἴριον ἀμφὶς ἀνέλκει
<hom. il. 12.435>	ἰσάζους', ἵνα παισὶν ἀεικέα μισθὸν ἄρηται:
<hom. il. 12.436>	ὣς μὲν τῶν ἐπὶ ἶσα μάχη τέτατο πτόλεμός τε,
<hom. il. 12.437>	πρίν γ' ὅτε δὴ Ζεὺς κῦδος ὑπέρτερον ̔́Εκτορι δῶκε
<hom. il. 12.438>	Πριαμίδῃ, ὃς πρῶτος ἐσήλατο τεῖχος ̓Αχαιῶν.
<hom. il. 12.439>	ἤϋσεν δὲ διαπρύσιον Τρώεσσι γεγωνώς:
<hom. il. 12.440>	ὄρνυσθ' ἱππόδαμοι Τρῶες, ῥήγνυσθε δὲ τεῖχος
<hom. il. 12.441>	̓Αργείων καὶ νηυσὶν ἐνίετε θεσπιδαὲς πῦρ.

<hom. il. 12.442>	ὣς φάτ' ἐποτρύνων, οἳ δ' οὔασι πάντες ἄκουον,
<hom. il. 12.443>	ἴθυσαν δ' ἐπὶ τεῖχος ἀολλέες: οἳ μὲν ἔπειτα
<hom. il. 12.444>	κροσσάων ἐπέβαινον ἀκαχμένα δούρατ' ἔχοντες,
<hom. il. 12.445>	̔́Εκτωρ δ' ἁρπάξας λᾶαν φέρεν, ὅς ῥα πυλάων
<hom. il. 12.446>	ἑστήκει πρόσθε πρυμνὸς παχύς, αὐτὰρ ὕπερθεν
<hom. il. 12.447>	ὀξὺς ἔην: τὸν δ' οὔ κε δύ' ἀνέρε δήμου ἀρίστω
<hom. il. 12.448>	ῥηϊδίως ἐπ' ἄμαξαν ἀπ' οὔδεος ὀχλίσσειαν,
<hom. il. 12.449>	οἷοι νῦν βροτοί εἰς': ὃ δέ μιν ῥέα πάλλε καὶ οἶος.
<hom. il. 12.450>	τόν οἱ ἐλαφρὸν ἔθηκε Κρόνου πάϊς ἀγκυλομήτεω.
<hom. il. 12.451>	ὡς δ' ὅτε ποιμὴν ῥεῖα φέρει πόκον ἄρσενος οἰὸς
<hom. il. 12.452>	χειρὶ λαβὼν ἑτέρῃ, ὀλίγον τέ μιν ἄχθος ἐπείγει,
<hom. il. 12.453>	ὣς ̔́Εκτωρ ἰθὺς σανίδων φέρε λᾶαν ἀείρας,
<hom. il. 12.454>	αἵ ῥα πύλας εἴρυντο πύκα στιβαρῶς ἀραρυίας
<hom. il. 12.455>	δικλίδας ὑψηλάς: δοιοὶ δ' ἔντοσθεν ὀχῆες
<hom. il. 12.456>	εἶχον ἐπημοιβοί, μία δὲ κληὶ̈ς ἐπαρήρει.
<hom. il. 12.457>	στῆ δὲ μάλ' ἐγγὺς ἰών, καὶ ἐρεισάμενος βάλε μέσσας
<hom. il. 12.458>	εὖ διαβάς, ἵνα μή οἱ ἀφαυρότερον βέλος εἴη,
<hom. il. 12.459>	ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω
<hom. il. 12.460>	βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες
<hom. il. 12.461>	ἐσχεθέτην, σανίδες δὲ διέτμαγεν ἄλλυδις ἄλλη
<hom. il. 12.462>	λᾶος ὑπὸ ῥιπῆς: ὃ δ' ἄρ' ἔσθορε φαίδιμος ̔́Εκτωρ
<hom. il. 12.463>	νυκτὶ θοῇ ἀτάλαντος ὑπώπια: λάμπε δὲ χαλκῷ
<hom. il. 12.464>	σμερδαλέῳ, τὸν ἕεστο περὶ χροί̈, δοιὰ δὲ χερσὶ
<hom. il. 12.465>	δοῦρ' ἔχεν: οὔ κέν τίς μιν ἐρύκακεν ἀντιβολήσας
<hom. il. 12.466>	νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.
<hom. il. 12.467>	κέκλετο δὲ Τρώεσσιν ἑλιξάμενος καθ' ὅμιλον
<hom. il. 12.468>	τεῖχος ὑπερβαίνειν: τοὶ δ' ὀτρύνοντι πίθοντο.
<hom. il. 12.469>	αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς
<hom. il. 12.470>	ποιητὰς ἐσέχυντο πύλας: Δαναοὶ δὲ φόβηθεν
<hom. il. 12.471>	νῆας ἀνὰ γλαφυράς, ὅμαδος δ' ἀλίαστος ἐτύχθη.

