<hom. il. 24.1>	λῦτο δ' ἀγών, λαοὶ δὲ θοὰς ἐπὶ νῆας ἕκαστοι
<hom. il. 24.2>	ἐσκίδναντ' ἰέναι. τοὶ μὲν δόρποιο μέδοντο
<hom. il. 24.3>	ὕπνου τε γλυκεροῦ ταρπήμεναι: αὐτὰρ ̓Αχιλλεὺς
<hom. il. 24.4>	κλαῖε φίλου ἑτάρου μεμνημένος, οὐδέ μιν ὕπνος
<hom. il. 24.5>	ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα
<hom. il. 24.6>	Πατρόκλου ποθέων ἀνδροτῆτά τε καὶ μένος ἠύ̈,
<hom. il. 24.7>	ἠδ' ὁπόσα τολύπευσε σὺν αὐτῷ καὶ πάθεν ἄλγεα
<hom. il. 24.8>	ἀνδρῶν τε πτολέμους ἀλεγεινά τε κύματα πείρων:
<hom. il. 24.9>	τῶν μιμνησκόμενος θαλερὸν κατὰ δάκρυον εἶβεν,
<hom. il. 24.10>	ἄλλοτ' ἐπὶ πλευρὰς κατακείμενος, ἄλλοτε δ' αὖτε
<hom. il. 24.11>	ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς
<hom. il. 24.12>	δινεύεσκ' ἀλύων παρὰ θῖν' ἁλός: οὐδέ μιν ἠὼς
<hom. il. 24.13>	φαινομένη λήθεσκεν ὑπεὶρ ἅλα τ' ἠϊόνας τε.
<hom. il. 24.14>	ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,
<hom. il. 24.15>	̔́Εκτορα δ' ἕλκεσθαι δησάσκετο δίφρου ὄπισθεν,
<hom. il. 24.16>	τρὶς δ' ἐρύσας περὶ σῆμα Μενοιτιάδαο θανόντος
<hom. il. 24.17>	αὖτις ἐνὶ κλισίῃ παυέσκετο, τὸν δέ τ' ἔασκεν
<hom. il. 24.18>	ἐν κόνι ἐκτανύσας προπρηνέα: τοῖο δ' ̓Απόλλων
<hom. il. 24.19>	πᾶσαν ἀεικείην ἄπεχε χροὶ̈ φῶτ' ἐλεαίρων
<hom. il. 24.20>	καὶ τεθνηότα περ: περὶ δ' αἰγίδι πάντα κάλυπτε
<hom. il. 24.21>	χρυσείῃ, ἵνα μή μιν ἀποδρύφοι ἑλκυστάζων.

<hom. il. 24.22>	ὣς ὃ μὲν ̔́Εκτορα δῖον ἀείκιζεν μενεαίνων:
<hom. il. 24.23>	τὸν δ' ἐλεαίρεσκον μάκαρες θεοὶ εἰσορόωντες,
<hom. il. 24.24>	κλέψαι δ' ὀτρύνεσκον ἐύ̈σκοπον ἀργεϊφόντην.
<hom. il. 24.25>	ἔνθ' ἄλλοις μὲν πᾶσιν ἑήνδανεν, οὐδέ ποθ' ̔́Ηρῃ
<hom. il. 24.26>	οὐδὲ Ποσειδάων' οὐδὲ γλαυκώπιδι κούρῃ,
<hom. il. 24.27>	ἀλλ' ἔχον ὥς σφιν πρῶτον ἀπήχθετο ̓́Ιλιος ἱρὴ
<hom. il. 24.28>	καὶ Πρίαμος καὶ λαὸς ̓Αλεξάνδρου ἕνεκ' ἄτης,
<hom. il. 24.29>	ὃς νείκεσσε θεὰς ὅτε οἱ μέσσαυλον ἵκοντο,
<hom. il. 24.30>	τὴν δ' ᾔνης' ἥ οἱ πόρε μαχλοσύνην ἀλεγεινήν.
<hom. il. 24.31>	ἀλλ' ὅτε δή ῥ' ἐκ τοῖο δυωδεκάτη γένετ' ἠώς,
<hom. il. 24.32>	καὶ τότ' ἄρ' ἀθανάτοισι μετηύδα Φοῖβος ̓Απόλλων:
<hom. il. 24.33>	σχέτλιοί ἐστε θεοί, δηλήμονες: οὔ νύ ποθ' ὑμῖν
<hom. il. 24.34>	̔́Εκτωρ μηρί' ἔκηε βοῶν αἰγῶν τε τελείων;
<hom. il. 24.35>	τὸν νῦν οὐκ ἔτλητε νέκυν περ ἐόντα σαῶσαι
<hom. il. 24.36>	ᾗ τ' ἀλόχῳ ἰδέειν καὶ μητέρι καὶ τέκεϊ ᾧ
<hom. il. 24.37>	καὶ πατέρι Πριάμῳ λαοῖσί τε, τοί κέ μιν ὦκα
<hom. il. 24.38>	ἐν πυρὶ κήαιεν καὶ ἐπὶ κτέρεα κτερίσαιεν.
<hom. il. 24.39>	ἀλλ' ὀλοῷ ̓Αχιλῆϊ θεοὶ βούλεσθ' ἐπαρήγειν,
<hom. il. 24.40>	ᾧ οὔτ' ἂρ φρένες εἰσὶν ἐναίσιμοι οὔτε νόημα
<hom. il. 24.41>	γναμπτὸν ἐνὶ στήθεσσι, λέων δ' ὣς ἄγρια οἶδεν,
<hom. il. 24.42>	ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ
<hom. il. 24.43>	εἴξας εἶς' ἐπὶ μῆλα βροτῶν ἵνα δαῖτα λάβῃσιν:
<hom. il. 24.44>	ὣς ̓Αχιλεὺς ἔλεον μὲν ἀπώλεσεν, οὐδέ οἱ αἰδὼς
<hom. il. 24.45>	γίγνεται, ἥ τ' ἄνδρας μέγα σίνεται ἠδ' ὀνίνησι.
<hom. il. 24.46>	μέλλει μέν πού τις καὶ φίλτερον ἄλλον ὀλέσσαι
<hom. il. 24.47>	ἠὲ κασίγνητον ὁμογάστριον ἠὲ καὶ υἱόν:
<hom. il. 24.48>	ἀλλ' ἤτοι κλαύσας καὶ ὀδυράμενος μεθέηκε:
<hom. il. 24.49>	τλητὸν γὰρ Μοῖραι θυμὸν θέσαν ἀνθρώποισιν.
<hom. il. 24.50>	αὐτὰρ ὅ γ' ̔́Εκτορα δῖον, ἐπεὶ φίλον ἦτορ ἀπηύρα,
<hom. il. 24.51>	ἵππων ἐξάπτων περὶ σῆμ' ἑτάροιο φίλοιο
<hom. il. 24.52>	ἕλκει: οὐ μήν οἱ τό γε κάλλιον οὐδέ τ' ἄμεινον.
<hom. il. 24.53>	μὴ ἀγαθῷ περ ἐόντι νεμεσσηθέωμέν οἱ ἡμεῖς:
<hom. il. 24.54>	κωφὴν γὰρ δὴ γαῖαν ἀεικίζει μενεαίνων.

<hom. il. 24.55>	τὸν δὲ χολωσαμένη προσέφη λευκώλενος ̔́Ηρη:
<hom. il. 24.56>	εἴη κεν καὶ τοῦτο τεὸν ἔπος ἀργυρότοξε
<hom. il. 24.57>	εἰ δὴ ὁμὴν ̓Αχιλῆϊ καὶ ̔́Εκτορι θήσετε τιμήν.
<hom. il. 24.58>	̔́Εκτωρ μὲν θνητός τε γυναῖκά τε θήσατο μαζόν:
<hom. il. 24.59>	αὐτὰρ ̓Αχιλλεύς ἐστι θεᾶς γόνος, ἣν ἐγὼ αὐτὴ
<hom. il. 24.60>	θρέψά τε καὶ ἀτίτηλα καὶ ἀνδρὶ πόρον παράκοιτιν
<hom. il. 24.61>	Πηλέϊ, ὃς περὶ κῆρι φίλος γένετ' ἀθανάτοισι.
<hom. il. 24.62>	πάντες δ' ἀντιάασθε θεοὶ γάμου: ἐν δὲ σὺ τοῖσι
<hom. il. 24.63>	δαίνυ' ἔχων φόρμιγγα κακῶν ἕταρ', αἰὲν ἄπιστε.

<hom. il. 24.64>	τὴν δ' ἀπαμειβόμενος προσέφη νεφεληγερέτα Ζεύς:
<hom. il. 24.65>	̔́Ηρη μὴ δὴ πάμπαν ἀποσκύδμαινε θεοῖσιν:
<hom. il. 24.66>	οὐ μὲν γὰρ τιμή γε μί' ἔσσεται: ἀλλὰ καὶ ̔́Εκτωρ
<hom. il. 24.67>	φίλτατος ἔσκε θεοῖσι βροτῶν οἳ ἐν ̓Ιλίῳ εἰσίν:
<hom. il. 24.68>	ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.
<hom. il. 24.69>	οὐ γάρ μοί ποτε βωμὸς ἐδεύετο δαιτὸς ἐί̈σης
<hom. il. 24.70>	λοιβῆς τε κνίσης τε: τὸ γὰρ λάχομεν γέρας ἡμεῖς.
<hom. il. 24.71>	ἀλλ' ἤτοι κλέψαι μὲν ἐάσομεν, οὐδέ πῃ ἔστι,
<hom. il. 24.72>	λάθρῃ ̓Αχιλλῆος θρασὺν ̔́Εκτορα: ἦ γάρ οἱ αἰεὶ
<hom. il. 24.73>	μήτηρ παρμέμβλωκεν ὁμῶς νύκτάς τε καὶ ἦμαρ.
<hom. il. 24.74>	ἀλλ' εἴ τις καλέσειε θεῶν Θέτιν ἆσσον ἐμεῖο,
<hom. il. 24.75>	ὄφρά τί οἱ εἴπω πυκινὸν ἔπος, ὥς κεν ̓Αχιλλεὺς
<hom. il. 24.76>	δώρων ἐκ Πριάμοιο λάχῃ ἀπό θ' ̔́Εκτορα λύσῃ.

<hom. il. 24.77>	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα,
<hom. il. 24.78>	μεσσηγὺς δὲ Σάμου τε καὶ ̓́Ιμβρου παιπαλοέσσης
<hom. il. 24.79>	ἔνθορε μείλανι πόντῳ: ἐπεστονάχησε δὲ λίμνη.
<hom. il. 24.80>	ἣ δὲ μολυβδαίνῃ ἰκέλη ἐς βυσσὸν ὄρουσεν,
<hom. il. 24.81>	ἥ τε κατ' ἀγραύλοιο βοὸς κέρας ἐμβεβαυῖα
<hom. il. 24.82>	ἔρχεται ὠμηστῇσιν ἐπ' ἰχθύσι κῆρα φέρουσα.
<hom. il. 24.83>	εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι
<hom. il. 24.84>	εἵαθ' ὁμηγερέες ἅλιαι θεαί: ἣ δ' ἐνὶ μέσσῃς
<hom. il. 24.85>	κλαῖε μόρον οὗ παιδὸς ἀμύμονος, ὅς οἱ ἔμελλε
<hom. il. 24.86>	φθίσεσθ' ἐν Τροίῃ ἐριβώλακι τηλόθι πάτρης.
<hom. il. 24.87>	ἀγχοῦ δ' ἱσταμένη προσέφη πόδας ὠκέα ̓͂Ιρις:
<hom. il. 24.88>	ὄρσο Θέτι: καλέει Ζεὺς ἄφθιτα μήδεα εἰδώς.
<hom. il. 24.89>	τὴν δ' ἠμείβετ' ἔπειτα θεὰ Θέτις ἀργυρόπεζα:
<hom. il. 24.90>	τίπτέ με κεῖνος ἄνωγε μέγας θεός; αἰδέομαι δὲ
<hom. il. 24.91>	μίσγεσθ' ἀθανάτοισιν, ἔχω δ' ἄχε' ἄκριτα θυμῷ.
<hom. il. 24.92>	εἶμι μέν, οὐδ' ἅλιον ἔπος ἔσσεται ὅττί κεν εἴπῃ.

<hom. il. 24.93>	ὣς ἄρα φωνήσασα κάλυμμ' ἕλε δῖα θεάων
<hom. il. 24.94>	κυάνεον, τοῦ δ' οὔ τι μελάντερον ἔπλετο ἔσθος.
<hom. il. 24.95>	βῆ δ' ἰέναι, πρόσθεν δὲ ποδήνεμος ὠκέα ̓͂Ιρις
<hom. il. 24.96>	ἡγεῖτ': ἀμφὶ δ' ἄρα σφι λιάζετο κῦμα θαλάσσης.
<hom. il. 24.97>	ἀκτὴν δ' ἐξαναβᾶσαι ἐς οὐρανὸν ἀϊχθήτην,
<hom. il. 24.98>	εὗρον δ' εὐρύοπα Κρονίδην, περὶ δ' ἄλλοι ἅπαντες
<hom. il. 24.99>	εἵαθ' ὁμηγερέες μάκαρες θεοὶ αἰὲν ἐόντες.
<hom. il. 24.100>	ἣ δ' ἄρα πὰρ Διὶ πατρὶ καθέζετο, εἶξε δ' ̓Αθήνη.
<hom. il. 24.101>	̔́Ηρη δὲ χρύσεον καλὸν δέπας ἐν χερὶ θῆκε
<hom. il. 24.102>	καί ῥ' εὔφρην' ἐπέεσσι: Θέτις δ' ὤρεξε πιοῦσα.
<hom. il. 24.103>	τοῖσι δὲ μύθων ἦρχε πατὴρ ἀνδρῶν τε θεῶν τε:
<hom. il. 24.104>	ἤλυθες Οὔλυμπον δὲ θεὰ Θέτι κηδομένη περ,
<hom. il. 24.105>	πένθος ἄλαστον ἔχουσα μετὰ φρεσίν: οἶδα καὶ αὐτός:
<hom. il. 24.106>	ἀλλὰ καὶ ὧς ἐρέω τοῦ ς' εἵνεκα δεῦρο κάλεσσα.
<hom. il. 24.107>	ἐννῆμαρ δὴ νεῖκος ἐν ἀθανάτοισιν ὄρωρεν
<hom. il. 24.108>	̔́Εκτορος ἀμφὶ νέκυι καὶ ̓Αχιλλῆϊ πτολιπόρθῳ:
<hom. il. 24.109>	κλέψαι δ' ὀτρύνουσιν ἐύ̈σκοπον ἀργεϊφόντην:
<hom. il. 24.110>	αὐτὰρ ἐγὼ τόδε κῦδος ̓Αχιλλῆϊ προτιάπτω
<hom. il. 24.111>	αἰδῶ καὶ φιλότητα τεὴν μετόπισθε φυλάσσων.
<hom. il. 24.112>	αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:
<hom. il. 24.113>	σκύζεσθαί οἱ εἰπὲ θεούς, ἐμὲ δ' ἔξοχα πάντων
<hom. il. 24.114>	ἀθανάτων κεχολῶσθαι, ὅτι φρεσὶ μαινομένῃσιν
<hom. il. 24.115>	̔́Εκτορ' ἔχει παρὰ νηυσὶ κορωνίσιν οὐδ' ἀπέλυσεν,
<hom. il. 24.116>	αἴ κέν πως ἐμέ τε δείσῃ ἀπό θ' ̔́Εκτορα λύσῃ.
<hom. il. 24.117>	αὐτὰρ ἐγὼ Πριάμῳ μεγαλήτορι ̓͂Ιριν ἐφήσω
<hom. il. 24.118>	λύσασθαι φίλον υἱὸν ἰόντ' ἐπὶ νῆας ̓Αχαιῶν,
<hom. il. 24.119>	δῶρα δ' ̓Αχιλλῆϊ φερέμεν, τά κε θυμὸν ἰήνῃ.

<hom. il. 24.120>	ὣς ἔφατ', οὐδ' ἀπίθησε θεὰ Θέτις ἀργυρόπεζα,
<hom. il. 24.121>	βῆ δὲ κατ' Οὐλύμποιο καρήνων ἀί̈ξασα,
<hom. il. 24.122>	ἷξεν δ' ἐς κλισίην οὗ υἱέος: ἔνθ' ἄρα τόν γε
<hom. il. 24.123>	εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι
<hom. il. 24.124>	ἐσσυμένως ἐπένοντο καὶ ἐντύνοντο ἄριστον:
<hom. il. 24.125>	τοῖσι δ' ὄϊς λάσιος μέγας ἐν κλισίῃ ἱέρευτο.
<hom. il. 24.126>	ἣ δὲ μάλ' ἄγχ' αὐτοῖο καθέζετο πότνια μήτηρ,
<hom. il. 24.127>	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:
<hom. il. 24.128>	τέκνον ἐμὸν τέο μέχρις ὀδυρόμενος καὶ ἀχεύων
<hom. il. 24.129>	σὴν ἔδεαι κραδίην μεμνημένος οὔτέ τι σίτου
<hom. il. 24.130>	οὔτ' εὐνῆς; ἀγαθὸν δὲ γυναικί περ ἐν φιλότητι
<hom. il. 24.131>	μίσγεσθ': οὐ γάρ μοι δηρὸν βέῃ, ἀλλά τοι ἤδη
<hom. il. 24.132>	ἄγχι παρέστηκεν θάνατος καὶ μοῖρα κραταιή.
<hom. il. 24.133>	ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:
<hom. il. 24.134>	σκύζεσθαι σοί φησι θεούς, ἑὲ δ' ἔξοχα πάντων
<hom. il. 24.135>	ἀθανάτων κεχολῶσθαι, ὅτι φρεσὶ μαινομένῃσιν
<hom. il. 24.136>	̔́Εκτορ' ἔχεις παρὰ νηυσὶ κορωνίσιν οὐδ' ἀπέλυσας.
<hom. il. 24.137>	ἀλλ' ἄγε δὴ λῦσον, νεκροῖο δὲ δέξαι ἄποινα.

<hom. il. 24.138>	τὴν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 24.139>	τῇδ' εἴη: ὃς ἄποινα φέροι καὶ νεκρὸν ἄγοιτο,
<hom. il. 24.140>	εἰ δὴ πρόφρονι θυμῷ ̓Ολύμπιος αὐτὸς ἀνώγει.

<hom. il. 24.141>	ὣς οἵ γ' ἐν νηῶν ἀγύρει μήτηρ τε καὶ υἱὸς
<hom. il. 24.142>	πολλὰ πρὸς ἀλλήλους ἔπεα πτερόεντ' ἀγόρευον.
<hom. il. 24.143>	̓͂Ιριν δ' ὄτρυνε Κρονίδης εἰς ̓́Ιλιον ἱρήν:
<hom. il. 24.144>	βάσκ' ἴθι ̓͂Ιρι ταχεῖα λιποῦς' ἕδος Οὐλύμποιο
<hom. il. 24.145>	ἄγγειλον Πριάμῳ μεγαλήτορι ̓́Ιλιον εἴσω
<hom. il. 24.146>	λύσασθαι φίλον υἱὸν ἰόντ' ἐπὶ νῆας ̓Αχαιῶν,
<hom. il. 24.147>	δῶρα δ' ̓Αχιλλῆϊ φερέμεν τά κε θυμὸν ἰήνῃ
<hom. il. 24.148>	οἶον, μὴ δέ τις ἄλλος ἅμα Τρώων ἴτω ἀνήρ.
<hom. il. 24.149>	κῆρύξ τίς οἱ ἕποιτο γεραίτερος, ὅς κ' ἰθύνοι
<hom. il. 24.150>	ἡμιόνους καὶ ἄμαξαν ἐύ̈τροχον, ἠδὲ καὶ αὖτις
<hom. il. 24.151>	νεκρὸν ἄγοι προτὶ ἄστυ, τὸν ἔκτανε δῖος ̓Αχιλλεύς.
<hom. il. 24.152>	μὴ δέ τί οἱ θάνατος μελέτω φρεσὶ μὴ δέ τι τάρβος:
<hom. il. 24.153>	τοῖον γάρ οἱ πομπὸν ὀπάσσομεν ἀργεϊφόντην,
<hom. il. 24.154>	ὃς ἄξει εἷός κεν ἄγων ̓Αχιλῆϊ πελάσσῃ.
<hom. il. 24.155>	αὐτὰρ ἐπὴν ἀγάγῃσιν ἔσω κλισίην ̓Αχιλῆος,
<hom. il. 24.156>	οὔτ' αὐτὸς κτενέει ἀπό τ' ἄλλους πάντας ἐρύξει:
<hom. il. 24.157>	οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,
<hom. il. 24.158>	ἀλλὰ μάλ' ἐνδυκέως ἱκέτεω πεφιδήσεται ἀνδρός.

<hom. il. 24.159>	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα.
<hom. il. 24.160>	ἷξεν δ' ἐς Πριάμοιο, κίχεν δ' ἐνοπήν τε γόον τε.
<hom. il. 24.161>	παῖδες μὲν πατέρ' ἀμφὶ καθήμενοι ἔνδοθεν αὐλῆς
<hom. il. 24.162>	δάκρυσιν εἵματ' ἔφυρον, ὃ δ' ἐν μέσσοισι γεραιὸς
<hom. il. 24.163>	ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ
<hom. il. 24.164>	κόπρος ἔην κεφαλῇ τε καὶ αὐχένι τοῖο γέροντος
<hom. il. 24.165>	τήν ῥα κυλινδόμενος καταμήσατο χερσὶν ἑῇσι.
<hom. il. 24.166>	θυγατέρες δ' ἀνὰ δώματ' ἰδὲ νυοὶ ὠδύροντο
<hom. il. 24.167>	τῶν μιμνησκόμεναι οἳ δὴ πολέες τε καὶ ἐσθλοὶ
<hom. il. 24.168>	χερσὶν ὑπ' ̓Αργείων κέατο ψυχὰς ὀλέσαντες.
<hom. il. 24.169>	στῆ δὲ παρὰ Πρίαμον Διὸς ἄγγελος, ἠδὲ προσηύδα
<hom. il. 24.170>	τυτθὸν φθεγξαμένη: τὸν δὲ τρόμος ἔλλαβε γυῖα:
<hom. il. 24.171>	θάρσει Δαρδανίδη Πρίαμε φρεσί, μὴ δέ τι τάρβει:
<hom. il. 24.172>	οὐ μὲν γάρ τοι ἐγὼ κακὸν ὀσσομένη τόδ' ἱκάνω
<hom. il. 24.173>	ἀλλ' ἀγαθὰ φρονέουσα: Διὸς δέ τοι ἄγγελός εἰμι,
<hom. il. 24.174>	ὅς σευ ἄνευθεν ἐὼν μέγα κήδεται ἠδ' ἐλεαίρει.
<hom. il. 24.175>	λύσασθαί ς' ἐκέλευσεν ̓Ολύμπιος ̔́Εκτορα δῖον,
<hom. il. 24.176>	δῶρα δ' ̓Αχιλλῆϊ φερέμεν τά κε θυμὸν ἰήνῃ
<hom. il. 24.177>	οἶον, μὴ δέ τις ἄλλος ἅμα Τρώων ἴτω ἀνήρ.
<hom. il. 24.178>	κῆρύξ τίς τοι ἕποιτο γεραίτερος, ὅς κ' ἰθύνοι
<hom. il. 24.179>	ἡμιόνους καὶ ἄμαξαν ἐύ̈τροχον, ἠδὲ καὶ αὖτις
<hom. il. 24.180>	νεκρὸν ἄγοι προτὶ ἄστυ, τὸν ἔκτανε δῖος ̓Αχιλλεύς.
<hom. il. 24.181>	μὴ δέ τί τοι θάνατος μελέτω φρεσὶ μηδέ τι τάρβος:
<hom. il. 24.182>	τοῖος γάρ τοι πομπὸς ἅμ' ἕψεται ἀργεϊφόντης,
<hom. il. 24.183>	ὅς ς' ἄξει εἷός κεν ἄγων ̓Αχιλῆϊ πελάσσῃ.
<hom. il. 24.184>	αὐτὰρ ἐπὴν ἀγάγῃσιν ἔσω κλισίην ̓Αχιλῆος,
<hom. il. 24.185>	οὔτ' αὐτὸς κτενέει ἀπό τ' ἄλλους πάντας ἐρύξει:
<hom. il. 24.186>	οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,
<hom. il. 24.187>	ἀλλὰ μάλ' ἐνδυκέως ἱκέτεω πεφιδήσεται ἀνδρός.

<hom. il. 24.188>	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
<hom. il. 24.189>	αὐτὰρ ὅ γ' υἷας ἄμαξαν ἐύ̈τροχον ἡμιονείην
<hom. il. 24.190>	ὁπλίσαι ἠνώγει, πείρινθα δὲ δῆσαι ἐπ' αὐτῆς.
<hom. il. 24.191>	αὐτὸς δ' ἐς θάλαμον κατεβήσετο κηώεντα
<hom. il. 24.192>	κέδρινον ὑψόροφον, ὃς γλήνεα πολλὰ κεχάνδει:
<hom. il. 24.193>	ἐς δ' ἄλοχον ̔Εκάβην ἐκαλέσσατο φώνησέν τε:
<hom. il. 24.194>	δαιμονίη Διόθεν μοι ̓Ολύμπιος ἄγγελος ἦλθε
<hom. il. 24.195>	λύσασθαι φίλον υἱὸν ἰόντ' ἐπὶ νῆας ̓Αχαιῶν,
<hom. il. 24.196>	δῶρα δ' ̓Αχιλλῆϊ φερέμεν τά κε θυμὸν ἰήνῃ.
<hom. il. 24.197>	ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;
<hom. il. 24.198>	αἰνῶς γάρ μ' αὐτόν γε μένος καὶ θυμὸς ἄνωγε
<hom. il. 24.199>	κεῖς' ἰέναι ἐπὶ νῆας ἔσω στρατὸν εὐρὺν ̓Αχαιῶν.

<hom. il. 24.200>	ὣς φάτο, κώκυσεν δὲ γυνὴ καὶ ἀμείβετο μύθῳ:
<hom. il. 24.201>	ὤ μοι πῇ δή τοι φρένες οἴχονθ', ᾗς τὸ πάρος περ
<hom. il. 24.202>	ἔκλε' ἐπ' ἀνθρώπους ξείνους ἠδ' οἷσιν ἀνάσσεις;
<hom. il. 24.203>	πῶς ἐθέλεις ἐπὶ νῆας ̓Αχαιῶν ἐλθέμεν οἶος
<hom. il. 24.204>	ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
<hom. il. 24.205>	υἱέας ἐξενάριξε: σιδήρειόν νύ τοι ἦτορ.
<hom. il. 24.206>	εἰ γάρ ς' αἱρήσει καὶ ἐσόψεται ὀφθαλμοῖσιν
<hom. il. 24.207>	ὠμηστὴς καὶ ἄπιστος ἀνὴρ ὅ γε οὔ ς' ἐλεήσει,
<hom. il. 24.208>	οὐδέ τί ς' αἰδέσεται. νῦν δὲ κλαίωμεν ἄνευθεν
<hom. il. 24.209>	ἥμενοι ἐν μεγάρῳ: τῷ δ' ὥς ποθι Μοῖρα κραταιὴ
<hom. il. 24.210>	γιγνομένῳ ἐπένησε λίνῳ, ὅτε μιν τέκον αὐτή,
<hom. il. 24.211>	ἀργίποδας κύνας ἆσαι ἑῶν ἀπάνευθε τοκήων
<hom. il. 24.212>	ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι
<hom. il. 24.213>	ἐσθέμεναι προσφῦσα: τότ' ἄντιτα ἔργα γένοιτο
<hom. il. 24.214>	παιδὸς ἐμοῦ, ἐπεὶ οὔ ἑ κακιζόμενόν γε κατέκτα,
<hom. il. 24.215>	ἀλλὰ πρὸ Τρώων καὶ Τρωϊάδων βαθυκόλπων
<hom. il. 24.216>	ἑσταότ' οὔτε φόβου μεμνημένον οὔτ' ἀλεωρῆς.

<hom. il. 24.217>	τὴν δ' αὖτε προσέειπε γέρων Πρίαμος θεοειδής:
<hom. il. 24.218>	μή μ' ἐθέλοντ' ἰέναι κατερύκανε, μὴ δέ μοι αὐτὴ
<hom. il. 24.219>	ὄρνις ἐνὶ μεγάροισι κακὸς πέλευ: οὐδέ με πείσεις.
<hom. il. 24.220>	εἰ μὲν γάρ τίς μ' ἄλλος ἐπιχθονίων ἐκέλευεν,
<hom. il. 24.221>	ἢ οἳ μάντιές εἰσι θυοσκόοι ἢ ἱερῆες,
<hom. il. 24.222>	ψεῦδός κεν φαῖμεν καὶ νοσφιζοίμεθα μᾶλλον:
<hom. il. 24.223>	νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,
<hom. il. 24.224>	εἶμι καὶ οὐχ ἅλιον ἔπος ἔσσεται. εἰ δέ μοι αἶσα
<hom. il. 24.225>	τεθνάμεναι παρὰ νηυσὶν ̓Αχαιῶν χαλκοχιτώνων
<hom. il. 24.226>	βούλομαι: αὐτίκα γάρ με κατακτείνειεν ̓Αχιλλεὺς
<hom. il. 24.227>	ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.

<hom. il. 24.228>	ἦ καὶ φωριαμῶν ἐπιθήματα κάλ' ἀνέῳγεν:
<hom. il. 24.229>	ἔνθεν δώδεκα μὲν περικαλλέας ἔξελε πέπλους,
<hom. il. 24.230>	δώδεκα δ' ἁπλοί̈δας χλαίνας, τόσσους δὲ τάπητας,
<hom. il. 24.231>	τόσσα δὲ φάρεα λευκά, τόσους δ' ἐπὶ τοῖσι χιτῶνας.
<hom. il. 24.232>	χρυσοῦ δὲ στήσας ἔφερεν δέκα πάντα τάλαντα,
<hom. il. 24.233>	ἐκ δὲ δύ' αἴθωνας τρίποδας, πίσυρας δὲ λέβητας,
<hom. il. 24.234>	ἐκ δὲ δέπας περικαλλές, ὅ οἱ Θρῇκες πόρον ἄνδρες
<hom. il. 24.235>	ἐξεσίην ἐλθόντι μέγα κτέρας: οὐδέ νυ τοῦ περ
<hom. il. 24.236>	φείσατ' ἐνὶ μεγάροις ὃ γέρων, περὶ δ' ἤθελε θυμῷ
<hom. il. 24.237>	λύσασθαι φίλον υἱόν. ὃ δὲ Τρῶας μὲν ἅπαντας
<hom. il. 24.238>	αἰθούσης ἀπέεργεν ἔπεσς' αἰσχροῖσιν ἐνίσσων:
<hom. il. 24.239>	ἔρρετε λωβητῆρες ἐλεγχέες: οὔ νυ καὶ ὑμῖν
<hom. il. 24.240>	οἴκοι ἔνεστι γόος, ὅτι μ' ἤλθετε κηδήσοντες;
<hom. il. 24.241>	ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε
<hom. il. 24.242>	παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:
<hom. il. 24.243>	ῥηί̈τεροι γὰρ μᾶλλον ̓Αχαιοῖσιν δὴ ἔσεσθε
<hom. il. 24.244>	κείνου τεθνηῶτος ἐναιρέμεν. αὐτὰρ ἔγωγε
<hom. il. 24.245>	πρὶν ἀλαπαζομένην τε πόλιν κεραϊζομένην τε
<hom. il. 24.246>	ὀφθαλμοῖσιν ἰδεῖν βαίην δόμον ̓́Αϊδος εἴσω.

<hom. il. 24.247>	ἦ καὶ σκηπανίῳ δίεπ' ἀνέρας: οἳ δ' ἴσαν ἔξω
<hom. il. 24.248>	σπερχομένοιο γέροντος: ὃ δ' υἱάσιν οἷσιν ὁμόκλα
<hom. il. 24.249>	νεικείων ̔́Ελενόν τε Πάριν τ' ̓Αγάθωνά τε δῖον
<hom. il. 24.250>	Πάμμονά τ' ̓Αντίφονόν τε βοὴν ἀγαθόν τε Πολίτην
<hom. il. 24.251>	Δηί̈φοβόν τε καὶ ̔Ιππόθοον καὶ δῖον ̓Αγαυόν:
<hom. il. 24.252>	ἐννέα τοῖς ὃ γεραιὸς ὁμοκλήσας ἐκέλευε:
<hom. il. 24.253>	σπεύσατέ μοι κακὰ τέκνα κατηφόνες: αἴθ' ἅμα πάντες
<hom. il. 24.254>	̔́Εκτορος ὠφέλετ' ἀντὶ θοῇς ἐπὶ νηυσὶ πεφάσθαι.
<hom. il. 24.255>	ὤ μοι ἐγὼ πανάποτμος, ἐπεὶ τέκον υἷας ἀρίστους
<hom. il. 24.256>	Τροίῃ ἐν εὐρείῃ, τῶν δ' οὔ τινά φημι λελεῖφθαι,
<hom. il. 24.257>	Μήστορά τ' ἀντίθεον καὶ Τρωί̈λον ἱππιοχάρμην
<hom. il. 24.258>	̔́Εκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει
<hom. il. 24.259>	ἀνδρός γε θνητοῦ πάϊς ἔμμεναι ἀλλὰ θεοῖο.
<hom. il. 24.260>	τοὺς μὲν ἀπώλες' ̓́Αρης, τὰ δ' ἐλέγχεα πάντα λέλειπται
<hom. il. 24.261>	ψεῦσταί τ' ὀρχησταί τε χοροιτυπίῃσιν ἄριστοι
<hom. il. 24.262>	ἀρνῶν ἠδ' ἐρίφων ἐπιδήμιοι ἁρπακτῆρες.
<hom. il. 24.263>	οὐκ ἂν δή μοι ἄμαξαν ἐφοπλίσσαιτε τάχιστα,
<hom. il. 24.264>	ταῦτά τε πάντ' ἐπιθεῖτε, ἵνα πρήσσωμεν ὁδοῖο;

<hom. il. 24.265>	ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν
<hom. il. 24.266>	ἐκ μὲν ἄμαξαν ἄειραν ἐύ̈τροχον ἡμιονείην
<hom. il. 24.267>	καλὴν πρωτοπαγέα, πείρινθα δὲ δῆσαν ἐπ' αὐτῆς,
<hom. il. 24.268>	κὰδ δ' ἀπὸ πασσαλόφι ζυγὸν ᾕρεον ἡμιόνειον
<hom. il. 24.269>	πύξινον ὀμφαλόεν εὖ οἰήκεσσιν ἀρηρός:
<hom. il. 24.270>	ἐκ δ' ἔφερον ζυγόδεσμον ἅμα ζυγῷ ἐννεάπηχυ.
<hom. il. 24.271>	καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ
<hom. il. 24.272>	πέζῃ ἔπι πρώτῃ, ἐπὶ δὲ κρίκον ἕστορι βάλλον,
<hom. il. 24.273>	τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα
<hom. il. 24.274>	ἑξείης κατέδησαν, ὑπὸ γλωχῖνα δ' ἔκαμψαν.
<hom. il. 24.275>	ἐκ θαλάμου δὲ φέροντες ἐϋξέστης ἐπ' ἀπήνης
<hom. il. 24.276>	νήεον ̔Εκτορέης κεφαλῆς ἀπερείσι' ἄποινα,
<hom. il. 24.277>	ζεῦξαν δ' ἡμιόνους κρατερώνυχας ἐντεσιεργούς,
<hom. il. 24.278>	τούς ῥά ποτε Πριάμῳ Μυσοὶ δόσαν ἀγλαὰ δῶρα.
<hom. il. 24.279>	ἵππους δὲ Πριάμῳ ὕπαγον ζυγόν, οὓς ὃ γεραιὸς
<hom. il. 24.280>	αὐτὸς ἔχων ἀτίταλλεν ἐϋξέστῃ ἐπὶ φάτνῃ.

<hom. il. 24.281>	τὼ μὲν ζευγνύσθην ἐν δώμασιν ὑψηλοῖσι
<hom. il. 24.282>	κῆρυξ καὶ Πρίαμος πυκινὰ φρεσὶ μήδε' ἔχοντες:
<hom. il. 24.283>	ἀγχίμολον δέ σφ' ἦλθ' ̔Εκάβη τετιηότι θυμῷ
<hom. il. 24.284>	οἶνον ἔχους' ἐν χειρὶ μελίφρονα δεξιτερῆφι
<hom. il. 24.285>	χρυσέῳ ἐν δέπαϊ, ὄφρα λείψαντε κιοίτην:
<hom. il. 24.286>	στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:
<hom. il. 24.287>	τῆ σπεῖσον Διὶ πατρί, καὶ εὔχεο οἴκαδ' ἱκέσθαι
<hom. il. 24.288>	ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς
<hom. il. 24.289>	ὀτρύνει ἐπὶ νῆας ἐμεῖο μὲν οὐκ ἐθελούσης.
<hom. il. 24.290>	ἀλλ' εὔχεο σύ γ' ἔπειτα κελαινεφέϊ Κρονίωνι
<hom. il. 24.291>	̓Ιδαίῳ, ὅς τε Τροίην κατὰ πᾶσαν ὁρᾶται,
<hom. il. 24.292>	αἴτει δ' οἰωνὸν ταχὺν ἄγγελον, ὅς τέ οἱ αὐτῷ
<hom. il. 24.293>	φίλτατος οἰωνῶν, καί εὑ κράτος ἐστὶ μέγιστον,
<hom. il. 24.294>	δεξιόν, ὄφρά μιν αὐτὸς ἐν ὀφθαλμοῖσι νοήσας
<hom. il. 24.295>	τῷ πίσυνος ἐπὶ νῆας ἴῃς Δαναῶν ταχυπώλων.
<hom. il. 24.296>	εἰ δέ τοι οὐ δώσει ἑὸν ἄγγελον εὐρύοπα Ζεύς,
<hom. il. 24.297>	οὐκ ἂν ἔγωγέ ς' ἔπειτα ἐποτρύνουσα κελοίμην
<hom. il. 24.298>	νῆας ἐπ' ̓Αργείων ἰέναι μάλα περ μεμαῶτα.

<hom. il. 24.299>	τὴν δ' ἀπαμειβόμενος προσέφη Πρίαμος θεοειδής:
<hom. il. 24.300>	ὦ γύναι οὐ μέν τοι τόδ' ἐφιεμένῃ ἀπιθήσω.
<hom. il. 24.301>	ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.

<hom. il. 24.302>	ἦ ῥα καὶ ἀμφίπολον ταμίην ὄτρυν' ὃ γεραιὸς
<hom. il. 24.303>	χερσὶν ὕδωρ ἐπιχεῦαι ἀκήρατον: ἣ δὲ παρέστη
<hom. il. 24.304>	χέρνιβον ἀμφίπολος πρόχοόν θ' ἅμα χερσὶν ἔχουσα.
<hom. il. 24.305>	νιψάμενος δὲ κύπελλον ἐδέξατο ἧς ἀλόχοιο:
<hom. il. 24.306>	εὔχετ' ἔπειτα στὰς μέσῳ ἕρκεϊ, λεῖβε δὲ οἶνον
<hom. il. 24.307>	οὐρανὸν εἰσανιδών, καὶ φωνήσας ἔπος ηὔδα:
<hom. il. 24.308>	Ζεῦ πάτερ ̓́Ιδηθεν μεδέων κύδιστε μέγιστε
<hom. il. 24.309>	δός μ' ἐς ̓Αχιλλῆος φίλον ἐλθεῖν ἠδ' ἐλεεινόν,
<hom. il. 24.310>	πέμψον δ' οἰωνὸν ταχὺν ἄγγελον, ὅς τε σοὶ αὐτῷ
<hom. il. 24.311>	φίλτατος οἰωνῶν, καί εὑ κράτος ἐστὶ μέγιστον,
<hom. il. 24.312>	δεξιόν, ὄφρά μιν αὐτὸς ἐν ὀφθαλμοῖσι νοήσας
<hom. il. 24.313>	τῷ πίσυνος ἐπὶ νῆας ἴω Δαναῶν ταχυπώλων.

<hom. il. 24.314>	ὣς ἔφατ' εὐχόμενος, τοῦ δ' ἔκλυε μητίετα Ζεὺς
<hom. il. 24.315>	αὐτίκα δ' αἰετὸν ἧκε τελειότατον πετεηνῶν
<hom. il. 24.316>	μόρφνον θηρητῆρ' ὃν καὶ περκνὸν καλέουσιν.
<hom. il. 24.317>	ὅσση δ' ὑψορόφοιο θύρη θαλάμοιο τέτυκται
<hom. il. 24.318>	ἀνέρος ἀφνειοῖο ἐὺ̈ κληῖ̈ς' ἀραρυῖα,
<hom. il. 24.319>	τόσς' ἄρα τοῦ ἑκάτερθεν ἔσαν πτερά: εἴσατο δέ σφι
<hom. il. 24.320>	δεξιὸς ἀί̈ξας διὰ ἄστεος: οἳ δὲ ἰδόντες
<hom. il. 24.321>	γήθησαν, καὶ πᾶσιν ἐνὶ φρεσὶ θυμὸς ἰάνθη.

<hom. il. 24.322>	σπερχόμενος δ' ὃ γεραιὸς ἑοῦ ἐπεβήσετο δίφρου,
<hom. il. 24.323>	ἐκ δ' ἔλασε προθύροιο καὶ αἰθούσης ἐριδούπου.
<hom. il. 24.324>	πρόσθε μὲν ἡμίονοι ἕλκον τετράκυκλον ἀπήνην,
<hom. il. 24.325>	τὰς ̓Ιδαῖος ἔλαυνε δαί̈φρων: αὐτὰρ ὄπισθεν
<hom. il. 24.326>	ἵπποι, τοὺς ὃ γέρων ἐφέπων μάστιγι κέλευε
<hom. il. 24.327>	καρπαλίμως κατὰ ἄστυ: φίλοι δ' ἅμα πάντες ἕποντο
<hom. il. 24.328>	πόλλ' ὀλοφυρόμενοι ὡς εἰ θάνατον δὲ κιόντα.
<hom. il. 24.329>	οἳ δ' ἐπεὶ οὖν πόλιος κατέβαν, πεδίον δ' ἀφίκοντο,
<hom. il. 24.330>	οἳ μὲν ἄρ' ἄψορροι προτὶ ̓́Ιλιον ἀπονέοντο
<hom. il. 24.331>	παῖδες καὶ γαμβροί, τὼ δ' οὐ λάθον εὐρύοπα Ζῆν
<hom. il. 24.332>	ἐς πεδίον προφανέντε: ἰδὼν δ' ἐλέησε γέροντα,
<hom. il. 24.333>	αἶψα δ' ἄρ' ̔Ερμείαν υἱὸν φίλον ἀντίον ηὔδα:
<hom. il. 24.334>	̔Ερμεία, σοὶ γάρ τε μάλιστά γε φίλτατόν ἐστιν
<hom. il. 24.335>	ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα,
<hom. il. 24.336>	βάσκ' ἴθι καὶ Πρίαμον κοίλας ἐπὶ νῆας ̓Αχαιῶν
<hom. il. 24.337>	ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ
<hom. il. 24.338>	τῶν ἄλλων Δαναῶν, πρὶν Πηλεί̈ωνα δ' ἱκέσθαι.

<hom. il. 24.339>	ὣς ἔφατ', οὐδ' ἀπίθησε διάκτορος ἀργεϊφόντης.
<hom. il. 24.340>	αὐτίκ' ἔπειθ' ὑπὸ ποσσὶν ἐδήσατο καλὰ πέδιλα
<hom. il. 24.341>	ἀμβρόσια χρύσεια, τά μιν φέρον ἠμὲν ἐφ' ὑγρὴν
<hom. il. 24.342>	ἠδ' ἐπ' ἀπείρονα γαῖαν ἅμα πνοιῇς ἀνέμοιο:
<hom. il. 24.343>	εἵλετο δὲ ῥάβδον, τῇ τ' ἀνδρῶν ὄμματα θέλγει
<hom. il. 24.344>	ὧν ἐθέλει, τοὺς δ' αὖτε καὶ ὑπνώοντας ἐγείρει:
<hom. il. 24.345>	τὴν μετὰ χερσὶν ἔχων πέτετο κρατὺς ἀργεϊφόντης.
<hom. il. 24.346>	αἶψα δ' ἄρα Τροίην τε καὶ ̔Ελλήσποντον ἵκανε,
<hom. il. 24.347>	βῆ δ' ἰέναι κούρῳ αἰσυμνητῆρι ἐοικὼς
<hom. il. 24.348>	πρῶτον ὑπηνήτῃ, τοῦ περ χαριεστάτη ἥβη.

<hom. il. 24.349>	οἳ δ' ἐπεὶ οὖν μέγα σῆμα παρὲξ ̓́Ιλοιο ἔλασσαν,
<hom. il. 24.350>	στῆσαν ἄρ' ἡμιόνους τε καὶ ἵππους ὄφρα πίοιεν
<hom. il. 24.351>	ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.
<hom. il. 24.352>	τὸν δ' ἐξ ἀγχιμόλοιο ἰδὼν ἐφράσσατο κῆρυξ
<hom. il. 24.353>	̔Ερμείαν, ποτὶ δὲ Πρίαμον φάτο φώνησέν τε:
<hom. il. 24.354>	φράζεο Δαρδανίδη: φραδέος νόου ἔργα τέτυκται.
<hom. il. 24.355>	ἄνδρ' ὁρόω, τάχα δ' ἄμμε διαρραίσεσθαι ὀί̈ω.
<hom. il. 24.356>	ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα
<hom. il. 24.357>	γούνων ἁψάμενοι λιτανεύσομεν αἴ κ' ἐλεήσῃ.

<hom. il. 24.358>	ὣς φάτο, σὺν δὲ γέροντι νόος χύτο, δείδιε δ' αἰνῶς,
<hom. il. 24.359>	ὀρθαὶ δὲ τρίχες ἔσταν ἐνὶ γναμπτοῖσι μέλεσσι,
<hom. il. 24.360>	στῆ δὲ ταφών: αὐτὸς δ' ἐριούνιος ἐγγύθεν ἐλθὼν
<hom. il. 24.361>	χεῖρα γέροντος ἑλὼν ἐξείρετο καὶ προσέειπε:
<hom. il. 24.362>	πῇ πάτερ ὧδ' ἵππους τε καὶ ἡμιόνους ἰθύνεις
<hom. il. 24.363>	νύκτα δι' ἀμβροσίην, ὅτε θ' εὕδουσι βροτοὶ ἄλλοι;
<hom. il. 24.364>	οὐδὲ σύ γ' ἔδεισας μένεα πνείοντας ̓Αχαιούς,
<hom. il. 24.365>	οἵ τοι δυσμενέες καὶ ἀνάρσιοι ἐγγὺς ἔασι;
<hom. il. 24.366>	τῶν εἴ τίς σε ἴδοιτο θοὴν διὰ νύκτα μέλαιναν
<hom. il. 24.367>	τοσσάδ' ὀνείατ' ἄγοντα, τίς ἂν δή τοι νόος εἴη;
<hom. il. 24.368>	οὔτ' αὐτὸς νέος ἐσσί, γέρων δέ τοι οὗτος ὀπηδεῖ,
<hom. il. 24.369>	ἄνδρ' ἀπαμύνασθαι, ὅτε τις πρότερος χαλεπήνῃ.
<hom. il. 24.370>	ἀλλ' ἐγὼ οὐδέν σε ῥέξω κακά, καὶ δέ κεν ἄλλον
<hom. il. 24.371>	σεῦ ἀπαλεξήσαιμι: φίλῳ δέ σε πατρὶ ἐί̈σκω.

<hom. il. 24.372>	τὸν δ' ἠμείβετ' ἔπειτα γέρων Πρίαμος θεοειδής:
<hom. il. 24.373>	οὕτω πῃ τάδε γ' ἐστὶ φίλον τέκος ὡς ἀγορεύεις.
<hom. il. 24.374>	ἀλλ' ἔτι τις καὶ ἐμεῖο θεῶν ὑπερέσχεθε χεῖρα,
<hom. il. 24.375>	ὅς μοι τοιόνδ' ἧκεν ὁδοιπόρον ἀντιβολῆσαι
<hom. il. 24.376>	αἴσιον, οἷος δὴ σὺ δέμας καὶ εἶδος ἀγητός,
<hom. il. 24.377>	πέπνυσαί τε νόῳ, μακάρων δ' ἔξεσσι τοκήων.

<hom. il. 24.378>	τὸν δ' αὖτε προσέειπε διάκτορος ἀργεϊφόντης:
<hom. il. 24.379>	ναὶ δὴ ταῦτά γε πάντα γέρον κατὰ μοῖραν ἔειπες.
<hom. il. 24.380>	ἀλλ' ἄγε μοι τόδε εἰπὲ καὶ ἀτρεκέως κατάλεξον,
<hom. il. 24.381>	ἠέ πῃ ἐκπέμπεις κειμήλια πολλὰ καὶ ἐσθλὰ
<hom. il. 24.382>	ἄνδρας ἐς ἀλλοδαποὺς ἵνα περ τάδε τοι σόα μίμνῃ,
<hom. il. 24.383>	ἦ ἤδη πάντες καταλείπετε ̓́Ιλιον ἱρὴν
<hom. il. 24.384>	δειδιότες: τοῖος γὰρ ἀνὴρ ὤριστος ὄλωλε
<hom. il. 24.385>	σὸς πάϊς: οὐ μὲν γάρ τι μάχης ἐπιδεύετ' ̓Αχαιῶν.

<hom. il. 24.386>	τὸν δ' ἠμείβετ' ἔπειτα γέρων Πρίαμος θεοειδής:
<hom. il. 24.387>	τίς δὲ σύ ἐσσι φέριστε τέων δ' ἔξεσσι τοκήων;
<hom. il. 24.388>	ὥς μοι καλὰ τὸν οἶτον ἀπότμου παιδὸς ἔνισπες.

<hom. il. 24.389>	τὸν δ' αὖτε προσέειπε διάκτορος ἀργεϊφόντης:
<hom. il. 24.390>	πειρᾷ ἐμεῖο γεραιὲ καὶ εἴρεαι ̔́Εκτορα δῖον.
<hom. il. 24.391>	τὸν μὲν ἐγὼ μάλα πολλὰ μάχῃ ἔνι κυδιανείρῃ
<hom. il. 24.392>	ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας
<hom. il. 24.393>	̓Αργείους κτείνεσκε δαί̈ζων ὀξέϊ χαλκῷ:
<hom. il. 24.394>	ἡμεῖς δ' ἑσταότες θαυμάζομεν: οὐ γὰρ ̓Αχιλλεὺς
<hom. il. 24.395>	εἴα μάρνασθαι κεχολωμένος ̓Ατρεί̈ωνι.
<hom. il. 24.396>	τοῦ γὰρ ἐγὼ θεράπων, μία δ' ἤγαγε νηῦς εὐεργής:
<hom. il. 24.397>	Μυρμιδόνων δ' ἔξειμι, πατὴρ δέ μοί ἐστι Πολύκτωρ.
<hom. il. 24.398>	ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,
<hom. il. 24.399>	ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:
<hom. il. 24.400>	τῶν μέτα παλλόμενος κλήρῳ λάχον ἐνθάδ' ἕπεσθαι.
<hom. il. 24.401>	νῦν δ' ἦλθον πεδίον δ' ἀπὸ νηῶν: ἠῶθεν γὰρ
<hom. il. 24.402>	θήσονται περὶ ἄστυ μάχην ἑλίκωπες ̓Αχαιοί.
<hom. il. 24.403>	ἀσχαλόωσι γὰρ οἵδε καθήμενοι, οὐδὲ δύνανται
<hom. il. 24.404>	ἴσχειν ἐσσυμένους πολέμου βασιλῆες ̓Αχαιῶν.

<hom. il. 24.405>	τὸν δ' ἠμείβετ' ἔπειτα γέρων Πρίαμος θεοειδής:
<hom. il. 24.406>	εἰ μὲν δὴ θεράπων Πηληϊάδεω ̓Αχιλῆος
<hom. il. 24.407>	εἴς, ἄγε δή μοι πᾶσαν ἀληθείην κατάλεξον,
<hom. il. 24.408>	ἢ ἔτι πὰρ νήεσσιν ἐμὸς πάϊς, ἦέ μιν ἤδη
<hom. il. 24.409>	ᾗσι κυσὶν μελεϊστὶ ταμὼν προύθηκεν ̓Αχιλλεύς.

<hom. il. 24.410>	τὸν δ' αὖτε προσέειπε διάκτορος ἀργεϊφόντης:
<hom. il. 24.411>	ὦ γέρον οὔ πω τόν γε κύνες φάγον οὐδ' οἰωνοί,
<hom. il. 24.412>	ἀλλ' ἔτι κεῖνος κεῖται ̓Αχιλλῆος παρὰ νηὶ̈
<hom. il. 24.413>	αὔτως ἐν κλισίῃσι: δυωδεκάτη δέ οἱ ἠὼς
<hom. il. 24.414>	κειμένῳ, οὐδέ τί οἱ χρὼς σήπεται, οὐδέ μιν εὐλαὶ
<hom. il. 24.415>	ἔσθους', αἵ ῥά τε φῶτας ἀρηϊφάτους κατέδουσιν.
<hom. il. 24.416>	ἦ μέν μιν περὶ σῆμα ἑοῦ ἑτάροιο φίλοιο
<hom. il. 24.417>	ἕλκει ἀκηδέστως ἠὼς ὅτε δῖα φανήῃ,
<hom. il. 24.418>	οὐδέ μιν αἰσχύνει: θηοῖό κεν αὐτὸς ἐπελθὼν
<hom. il. 24.419>	οἷον ἐερσήεις κεῖται, περὶ δ' αἷμα νένιπται,
<hom. il. 24.420>	οὐδέ ποθι μιαρός: σὺν δ' ἕλκεα πάντα μέμυκεν
<hom. il. 24.421>	ὅσς' ἐτύπη: πολέες γὰρ ἐν αὐτῷ χαλκὸν ἔλασσαν.
<hom. il. 24.422>	ὥς τοι κήδονται μάκαρες θεοὶ υἷος ἑῆος
<hom. il. 24.423>	καὶ νέκυός περ ἐόντος, ἐπεί σφι φίλος περὶ κῆρι.

<hom. il. 24.424>	ὣς φάτο, γήθησεν δ' ὃ γέρων, καὶ ἀμείβετο μύθῳ:
<hom. il. 24.425>	ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι
<hom. il. 24.426>	ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,
<hom. il. 24.427>	λήθετ' ἐνὶ μεγάροισι θεῶν οἳ ̓́Ολυμπον ἔχουσι:
<hom. il. 24.428>	τώ οἱ ἀπεμνήσαντο καὶ ἐν θανάτοιό περ αἴσῃ.
<hom. il. 24.429>	ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,
<hom. il. 24.430>	αὐτόν τε ῥῦσαι, πέμψον δέ με σύν γε θεοῖσιν,
<hom. il. 24.431>	ὄφρά κεν ἐς κλισίην Πηληϊάδεω ἀφίκωμαι.

<hom. il. 24.432>	τὸν δ' αὖτε προσέειπε διάκτορος ἀργεϊφόντης:
<hom. il. 24.433>	πειρᾷ ἐμεῖο γεραιὲ νεωτέρου, οὐδέ με πείσεις,
<hom. il. 24.434>	ὅς με κέλῃ σέο δῶρα παρὲξ ̓Αχιλῆα δέχεσθαι.
<hom. il. 24.435>	τὸν μὲν ἐγὼ δείδοικα καὶ αἰδέομαι περὶ κῆρι
<hom. il. 24.436>	συλεύειν, μή μοί τι κακὸν μετόπισθε γένηται.
<hom. il. 24.437>	σοὶ δ' ἂν ἐγὼ πομπὸς καί κε κλυτὸν ̓́Αργος ἱκοίμην,
<hom. il. 24.438>	ἐνδυκέως ἐν νηὶ̈ θοῇ ἢ πεζὸς ὁμαρτέων:
<hom. il. 24.439>	οὐκ ἄν τίς τοι πομπὸν ὀνοσσάμενος μαχέσαιτο.

<hom. il. 24.440>	ἦ καὶ ἀναί̈ξας ἐριούνιος ἅρμα καὶ ἵππους
<hom. il. 24.441>	καρπαλίμως μάστιγα καὶ ἡνία λάζετο χερσίν,
<hom. il. 24.442>	ἐν δ' ἔπνευς' ἵπποισι καὶ ἡμιόνοις μένος ἠύ̈.
<hom. il. 24.443>	ἀλλ' ὅτε δὴ πύργους τε νεῶν καὶ τάφρον ἵκοντο,
<hom. il. 24.444>	οἳ δὲ νέον περὶ δόρπα φυλακτῆρες πονέοντο,
<hom. il. 24.445>	τοῖσι δ' ἐφ' ὕπνον ἔχευε διάκτορος ἀργεϊφόντης
<hom. il. 24.446>	πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,
<hom. il. 24.447>	ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.
<hom. il. 24.448>	ἀλλ' ὅτε δὴ κλισίην Πηληϊάδεω ἀφίκοντο
<hom. il. 24.449>	ὑψηλήν, τὴν Μυρμιδόνες ποίησαν ἄνακτι
<hom. il. 24.450>	δοῦρ' ἐλάτης κέρσαντες: ἀτὰρ καθύπερθεν ἔρεψαν
<hom. il. 24.451>	λαχνήεντ' ὄροφον λειμωνόθεν ἀμήσαντες:
<hom. il. 24.452>	ἀμφὶ δέ οἱ μεγάλην αὐλὴν ποίησαν ἄνακτι
<hom. il. 24.453>	σταυροῖσιν πυκινοῖσι: θύρην δ' ἔχε μοῦνος ἐπιβλὴς
<hom. il. 24.454>	εἰλάτινος, τὸν τρεῖς μὲν ἐπιρρήσσεσκον ̓Αχαιοί,
<hom. il. 24.455>	τρεῖς δ' ἀναοίγεσκον μεγάλην κληῖ̈δα θυράων
<hom. il. 24.456>	τῶν ἄλλων: ̓Αχιλεὺς δ' ἄρ' ἐπιρρήσσεσκε καὶ οἶος:
<hom. il. 24.457>	δή ῥα τόθ' ̔Ερμείας ἐριούνιος ᾦξε γέροντι,
<hom. il. 24.458>	ἐς δ' ἄγαγε κλυτὰ δῶρα ποδώκεϊ Πηλεί̈ωνι,
<hom. il. 24.459>	ἐξ ἵππων δ' ἀπέβαινεν ἐπὶ χθόνα φώνησέν τε:
<hom. il. 24.460>	ὦ γέρον ἤτοι ἐγὼ θεὸς ἄμβροτος εἰλήλουθα
<hom. il. 24.461>	̔Ερμείας: σοὶ γάρ με πατὴρ ἅμα πομπὸν ὄπασσεν.
<hom. il. 24.462>	ἀλλ' ἤτοι μὲν ἐγὼ πάλιν εἴσομαι, οὐδ' ̓Αχιλῆος
<hom. il. 24.463>	ὀφθαλμοὺς εἴσειμι: νεμεσσητὸν δέ κεν εἴη
<hom. il. 24.464>	ἀθάνατον θεὸν ὧδε βροτοὺς ἀγαπαζέμεν ἄντην:
<hom. il. 24.465>	τύνη δ' εἰσελθὼν λαβὲ γούνατα Πηλεί̈ωνος,
<hom. il. 24.466>	καί μιν ὑπὲρ πατρὸς καὶ μητέρος ἠϋκόμοιο
<hom. il. 24.467>	λίσσεο καὶ τέκεος, ἵνα οἱ σὺν θυμὸν ὀρίνῃς.

<hom. il. 24.468>	ὣς ἄρα φωνήσας ἀπέβη πρὸς μακρὸν ̓́Ολυμπον
<hom. il. 24.469>	̔Ερμείας: Πρίαμος δ' ἐξ ἵππων ἆλτο χαμᾶζε,
<hom. il. 24.470>	̓Ιδαῖον δὲ κατ' αὖθι λίπεν: ὃ δὲ μίμνεν ἐρύκων
<hom. il. 24.471>	ἵππους ἡμιόνους τε: γέρων δ' ἰθὺς κίεν οἴκου,
<hom. il. 24.472>	τῇ ῥ' ̓Αχιλεὺς ἵζεσκε Διὶ̈ φίλος: ἐν δέ μιν αὐτὸν
<hom. il. 24.473>	εὗρ', ἕταροι δ' ἀπάνευθε καθήατο: τὼ δὲ δύ' οἴω
<hom. il. 24.474>	ἥρως Αὐτομέδων τε καὶ ̓́Αλκιμος ὄζος ̓́Αρηος
<hom. il. 24.475>	ποίπνυον παρεόντε: νέον δ' ἀπέληγεν ἐδωδῆς
<hom. il. 24.476>	ἔσθων καὶ πίνων: ἔτι καὶ παρέκειτο τράπεζα.
<hom. il. 24.477>	τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς
<hom. il. 24.478>	χερσὶν ̓Αχιλλῆος λάβε γούνατα καὶ κύσε χεῖρας
<hom. il. 24.479>	δεινὰς ἀνδροφόνους, αἵ οἱ πολέας κτάνον υἷας.
<hom. il. 24.480>	ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ
<hom. il. 24.481>	φῶτα κατακτείνας ἄλλων ἐξίκετο δῆμον
<hom. il. 24.482>	ἀνδρὸς ἐς ἀφνειοῦ, θάμβος δ' ἔχει εἰσορόωντας,
<hom. il. 24.483>	ὣς ̓Αχιλεὺς θάμβησεν ἰδὼν Πρίαμον θεοειδέα:
<hom. il. 24.484>	θάμβησαν δὲ καὶ ἄλλοι, ἐς ἀλλήλους δὲ ἴδοντο.
<hom. il. 24.485>	τὸν καὶ λισσόμενος Πρίαμος πρὸς μῦθον ἔειπε:
<hom. il. 24.486>	μνῆσαι πατρὸς σοῖο θεοῖς ἐπιείκελ' ̓Αχιλλεῦ,
<hom. il. 24.487>	τηλίκου ὥς περ ἐγών, ὀλοῷ ἐπὶ γήραος οὐδῷ:
<hom. il. 24.488>	καὶ μέν που κεῖνον περιναιέται ἀμφὶς ἐόντες
<hom. il. 24.489>	τείρους', οὐδέ τίς ἐστιν ἀρὴν καὶ λοιγὸν ἀμῦναι.
<hom. il. 24.490>	ἀλλ' ἤτοι κεῖνός γε σέθεν ζώοντος ἀκούων
<hom. il. 24.491>	χαίρει τ' ἐν θυμῷ, ἐπί τ' ἔλπεται ἤματα πάντα
<hom. il. 24.492>	ὄψεσθαι φίλον υἱὸν ἀπὸ Τροίηθεν ἰόντα:
<hom. il. 24.493>	αὐτὰρ ἐγὼ πανάποτμος, ἐπεὶ τέκον υἷας ἀρίστους
<hom. il. 24.494>	Τροίῃ ἐν εὐρείῃ, τῶν δ' οὔ τινά φημι λελεῖφθαι.
<hom. il. 24.495>	πεντήκοντά μοι ἦσαν ὅτ' ἤλυθον υἷες ̓Αχαιῶν:
<hom. il. 24.496>	ἐννεακαίδεκα μέν μοι ἰῆς ἐκ νηδύος ἦσαν,
<hom. il. 24.497>	τοὺς δ' ἄλλους μοι ἔτικτον ἐνὶ μεγάροισι γυναῖκες.
<hom. il. 24.498>	τῶν μὲν πολλῶν θοῦρος ̓́Αρης ὑπὸ γούνατ' ἔλυσεν:
<hom. il. 24.499>	ὃς δέ μοι οἶος ἔην, εἴρυτο δὲ ἄστυ καὶ αὐτούς,
<hom. il. 24.500>	τὸν σὺ πρῴην κτεῖνας ἀμυνόμενον περὶ πάτρης
<hom. il. 24.501>	̔́Εκτορα: τοῦ νῦν εἵνεχ' ἱκάνω νῆας ̓Αχαιῶν
<hom. il. 24.502>	λυσόμενος παρὰ σεῖο, φέρω δ' ἀπερείσι' ἄποινα.
<hom. il. 24.503>	ἀλλ' αἰδεῖο θεοὺς ̓Αχιλεῦ, αὐτόν τ' ἐλέησον
<hom. il. 24.504>	μνησάμενος σοῦ πατρός: ἐγὼ δ' ἐλεεινότερός περ,
<hom. il. 24.505>	ἔτλην δ' οἷ' οὔ πώ τις ἐπιχθόνιος βροτὸς ἄλλος,
<hom. il. 24.506>	ἀνδρὸς παιδοφόνοιο ποτὶ στόμα χεῖρ' ὀρέγεσθαι.

<hom. il. 24.507>	ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:
<hom. il. 24.508>	ἁψάμενος δ' ἄρα χειρὸς ἀπώσατο ἦκα γέροντα.
<hom. il. 24.509>	τὼ δὲ μνησαμένω ὃ μὲν ̔́Εκτορος ἀνδροφόνοιο
<hom. il. 24.510>	κλαῖ' ἁδινὰ προπάροιθε ποδῶν ̓Αχιλῆος ἐλυσθείς,
<hom. il. 24.511>	αὐτὰρ ̓Αχιλλεὺς κλαῖεν ἑὸν πατέρ', ἄλλοτε δ' αὖτε
<hom. il. 24.512>	Πάτροκλον: τῶν δὲ στοναχὴ κατὰ δώματ' ὀρώρει.
<hom. il. 24.513>	αὐτὰρ ἐπεί ῥα γόοιο τετάρπετο δῖος ̓Αχιλλεύς,
<hom. il. 24.514>	καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,
<hom. il. 24.515>	αὐτίκ' ἀπὸ θρόνου ὦρτο, γέροντα δὲ χειρὸς ἀνίστη
<hom. il. 24.516>	οἰκτίρων πολιόν τε κάρη πολιόν τε γένειον,
<hom. il. 24.517>	καί μιν φωνήσας ἔπεα πτερόεντα προσηύδα:
<hom. il. 24.518>	ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.
<hom. il. 24.519>	πῶς ἔτλης ἐπὶ νῆας ̓Αχαιῶν ἐλθέμεν οἶος
<hom. il. 24.520>	ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
<hom. il. 24.521>	υἱέας ἐξενάριξα; σιδήρειόν νύ τοι ἦτορ.
<hom. il. 24.522>	ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης
<hom. il. 24.523>	ἐν θυμῷ κατακεῖσθαι ἐάσομεν ἀχνύμενοί περ:
<hom. il. 24.524>	οὐ γάρ τις πρῆξις πέλεται κρυεροῖο γόοιο:
<hom. il. 24.525>	ὡς γὰρ ἐπεκλώσαντο θεοὶ δειλοῖσι βροτοῖσι
<hom. il. 24.526>	ζώειν ἀχνυμένοις: αὐτοὶ δέ τ' ἀκηδέες εἰσί.
<hom. il. 24.527>	δοιοὶ γάρ τε πίθοι κατακείαται ἐν Διὸς οὔδει
<hom. il. 24.528>	δώρων οἷα δίδωσι κακῶν, ἕτερος δὲ ἑάων:
<hom. il. 24.529>	ᾧ μέν κ' ἀμμίξας δώῃ Ζεὺς τερπικέραυνος,
<hom. il. 24.530>	ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:
<hom. il. 24.531>	ᾧ δέ κε τῶν λυγρῶν δώῃ, λωβητὸν ἔθηκε,
<hom. il. 24.532>	καί ἑ κακὴ βούβρωστις ἐπὶ χθόνα δῖαν ἐλαύνει,
<hom. il. 24.533>	φοιτᾷ δ' οὔτε θεοῖσι τετιμένος οὔτε βροτοῖσιν.
<hom. il. 24.534>	ὣς μὲν καὶ Πηλῆϊ θεοὶ δόσαν ἀγλαὰ δῶρα
<hom. il. 24.535>	ἐκ γενετῆς: πάντας γὰρ ἐπ' ἀνθρώπους ἐκέκαστο
<hom. il. 24.536>	ὄλβῳ τε πλούτῳ τε, ἄνασσε δὲ Μυρμιδόνεσσι,
<hom. il. 24.537>	καί οἱ θνητῷ ἐόντι θεὰν ποίησαν ἄκοιτιν.
<hom. il. 24.538>	ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι
<hom. il. 24.539>	παίδων ἐν μεγάροισι γονὴ γένετο κρειόντων,
<hom. il. 24.540>	ἀλλ' ἕνα παῖδα τέκεν παναώριον: οὐδέ νυ τόν γε
<hom. il. 24.541>	γηράσκοντα κομίζω, ἐπεὶ μάλα τηλόθι πάτρης
<hom. il. 24.542>	ἧμαι ἐνὶ Τροίῃ, σέ τε κήδων ἠδὲ σὰ τέκνα.
<hom. il. 24.543>	καὶ σὲ γέρον τὸ πρὶν μὲν ἀκούομεν ὄλβιον εἶναι:
<hom. il. 24.544>	ὅσσον Λέσβος ἄνω Μάκαρος ἕδος ἐντὸς ἐέργει
<hom. il. 24.545>	καὶ Φρυγίη καθύπερθε καὶ ̔Ελλήσποντος ἀπείρων,
<hom. il. 24.546>	τῶν σε γέρον πλούτῳ τε καὶ υἱάσι φασὶ κεκάσθαι.
<hom. il. 24.547>	αὐτὰρ ἐπεί τοι πῆμα τόδ' ἤγαγον Οὐρανίωνες
<hom. il. 24.548>	αἰεί τοι περὶ ἄστυ μάχαι τ' ἀνδροκτασίαι τε.
<hom. il. 24.549>	ἄνσχεο, μὴ δ' ἀλίαστον ὀδύρεο σὸν κατὰ θυμόν:
<hom. il. 24.550>	οὐ γάρ τι πρήξεις ἀκαχήμενος υἷος ἑῆος,
<hom. il. 24.551>	οὐδέ μιν ἀνστήσεις, πρὶν καὶ κακὸν ἄλλο πάθῃσθα.

<hom. il. 24.552>	τὸν δ' ἠμείβετ' ἔπειτα γέρων Πρίαμος θεοειδής:
<hom. il. 24.553>	μή πω μ' ἐς θρόνον ἵζε διοτρεφὲς ὄφρά κεν ̔́Εκτωρ
<hom. il. 24.554>	κεῖται ἐνὶ κλισίῃσιν ἀκηδής, ἀλλὰ τάχιστα
<hom. il. 24.555>	λῦσον ἵν' ὀφθαλμοῖσιν ἴδω: σὺ δὲ δέξαι ἄποινα
<hom. il. 24.556>	πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις
<hom. il. 24.557>	σὴν ἐς πατρίδα γαῖαν, ἐπεί με πρῶτον ἔασας
<hom. il. 24.558>	αὐτόν τε ζώειν καὶ ὁρᾶν φάος ἠελίοιο.

<hom. il. 24.559>	τὸν δ' ἄρ' ὑπόδρα ἰδὼν προσέφη πόδας ὠκὺς ̓Αχιλλεύς:
<hom. il. 24.560>	μηκέτι νῦν μ' ἐρέθιζε γέρον: νοέω δὲ καὶ αὐτὸς
<hom. il. 24.561>	̔́Εκτορά τοι λῦσαι, Διόθεν δέ μοι ἄγγελος ἦλθε
<hom. il. 24.562>	μήτηρ, ἥ μ' ἔτεκεν, θυγάτηρ ἁλίοιο γέροντος.
<hom. il. 24.563>	καὶ δέ σε γιγνώσκω Πρίαμε φρεσίν, οὐδέ με λήθεις,
<hom. il. 24.564>	ὅττι θεῶν τίς ς' ἦγε θοὰς ἐπὶ νῆας ̓Αχαιῶν.
<hom. il. 24.565>	οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν,
<hom. il. 24.566>	ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα
<hom. il. 24.567>	ῥεῖα μετοχλίσσειε θυράων ἡμετεράων.
<hom. il. 24.568>	τὼ νῦν μή μοι μᾶλλον ἐν ἄλγεσι θυμὸν ὀρίνῃς,
<hom. il. 24.569>	μή σε γέρον οὐδ' αὐτὸν ἐνὶ κλισίῃσιν ἐάσω
<hom. il. 24.570>	καὶ ἱκέτην περ ἐόντα, Διὸς δ' ἀλίτωμαι ἐφετμάς.

<hom. il. 24.571>	ὣς ἔφατ', ἔδεισεν δ' ὃ γέρων καὶ ἐπείθετο μύθῳ.
<hom. il. 24.572>	Πηλεί̈δης δ' οἴκοιο λέων ὣς ἆλτο θύραζε
<hom. il. 24.573>	οὐκ οἶος, ἅμα τῷ γε δύω θεράποντες ἕποντο
<hom. il. 24.574>	ἥρως Αὐτομέδων ἠδ' ̓́Αλκιμος, οὕς ῥα μάλιστα
<hom. il. 24.575>	τῖ' ̓Αχιλεὺς ἑτάρων μετὰ Πάτροκλόν γε θανόντα,
<hom. il. 24.576>	οἳ τόθ' ὑπὸ ζυγόφιν λύον ἵππους ἡμιόνους τε,
<hom. il. 24.577>	ἐς δ' ἄγαγον κήρυκα καλήτορα τοῖο γέροντος,
<hom. il. 24.578>	κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης
<hom. il. 24.579>	ᾕρεον ̔Εκτορέης κεφαλῆς ἀπερείσι' ἄποινα.
<hom. il. 24.580>	κὰδ δ' ἔλιπον δύο φάρε' ἐύ̈ννητόν τε χιτῶνα,
<hom. il. 24.581>	ὄφρα νέκυν πυκάσας δοίη οἶκον δὲ φέρεσθαι.
<hom. il. 24.582>	δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι
<hom. il. 24.583>	νόσφιν ἀειράσας, ὡς μὴ Πρίαμος ἴδοι υἱόν,
<hom. il. 24.584>	μὴ ὃ μὲν ἀχνυμένῃ κραδίῃ χόλον οὐκ ἐρύσαιτο
<hom. il. 24.585>	παῖδα ἰδών, ̓Αχιλῆϊ δ' ὀρινθείη φίλον ἦτορ,
<hom. il. 24.586>	καί ἑ κατακτείνειε, Διὸς δ' ἀλίτηται ἐφετμάς.
<hom. il. 24.587>	τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,
<hom. il. 24.588>	ἀμφὶ δέ μιν φᾶρος καλὸν βάλον ἠδὲ χιτῶνα,
<hom. il. 24.589>	αὐτὸς τόν γ' ̓Αχιλεὺς λεχέων ἐπέθηκεν ἀείρας,
<hom. il. 24.590>	σὺν δ' ἕταροι ἤειραν ἐϋξέστην ἐπ' ἀπήνην.
<hom. il. 24.591>	ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:
<hom. il. 24.592>	μή μοι Πάτροκλε σκυδμαινέμεν, αἴ κε πύθηαι
<hom. il. 24.593>	εἰν ̓́Αϊδός περ ἐὼν ὅτι ̔́Εκτορα δῖον ἔλυσα
<hom. il. 24.594>	πατρὶ φίλῳ, ἐπεὶ οὔ μοι ἀεικέα δῶκεν ἄποινα.
<hom. il. 24.595>	σοὶ δ' αὖ ἐγὼ καὶ τῶνδ' ἀποδάσσομαι ὅσς' ἐπέοικεν.

<hom. il. 24.596>	ἦ ῥα, καὶ ἐς κλισίην πάλιν ἤϊε δῖος ̓Αχιλλεύς,
<hom. il. 24.597>	ἕζετο δ' ἐν κλισμῷ πολυδαιδάλῳ ἔνθεν ἀνέστη
<hom. il. 24.598>	τοίχου τοῦ ἑτέρου, ποτὶ δὲ Πρίαμον φάτο μῦθον:
<hom. il. 24.599>	υἱὸς μὲν δή τοι λέλυται γέρον ὡς ἐκέλευες,
<hom. il. 24.600>	κεῖται δ' ἐν λεχέεσς': ἅμα δ' ἠοῖ φαινομένηφιν
<hom. il. 24.601>	ὄψεαι αὐτὸς ἄγων: νῦν δὲ μνησώμεθα δόρπου.
<hom. il. 24.602>	καὶ γάρ τ' ἠύ̈κομος Νιόβη ἐμνήσατο σίτου,
<hom. il. 24.603>	τῇ περ δώδεκα παῖδες ἐνὶ μεγάροισιν ὄλοντο
<hom. il. 24.604>	ἓξ μὲν θυγατέρες, ἓξ δ' υἱέες ἡβώοντες.
<hom. il. 24.605>	τοὺς μὲν ̓Απόλλων πέφνεν ἀπ' ἀργυρέοιο βιοῖο
<hom. il. 24.606>	χωόμενος Νιόβῃ, τὰς δ' ̓́Αρτεμις ἰοχέαιρα,
<hom. il. 24.607>	οὕνεκ' ἄρα Λητοῖ ἰσάσκετο καλλιπαρῄῳ:
<hom. il. 24.608>	φῆ δοιὼ τεκέειν, ἣ δ' αὐτὴ γείνατο πολλούς:
<hom. il. 24.609>	τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.
<hom. il. 24.610>	οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν
<hom. il. 24.611>	κατθάψαι, λαοὺς δὲ λίθους ποίησε Κρονίων:
<hom. il. 24.612>	τοὺς δ' ἄρα τῇ δεκάτῃ θάψαν θεοὶ Οὐρανίωνες.
<hom. il. 24.613>	ἣ δ' ἄρα σίτου μνήσατ', ἐπεὶ κάμε δάκρυ χέουσα.
<hom. il. 24.614>	νῦν δέ που ἐν πέτρῃσιν ἐν οὔρεσιν οἰοπόλοισιν
<hom. il. 24.615>	ἐν Σιπύλῳ, ὅθι φασὶ θεάων ἔμμεναι εὐνὰς
<hom. il. 24.616>	νυμφάων, αἵ τ' ἀμφ' ̓Αχελώϊον ἐρρώσαντο,
<hom. il. 24.617>	ἔνθα λίθος περ ἐοῦσα θεῶν ἐκ κήδεα πέσσει.
<hom. il. 24.618>	ἀλλ' ἄγε δὴ καὶ νῶϊ μεδώμεθα δῖε γεραιὲ
<hom. il. 24.619>	σίτου: ἔπειτά κεν αὖτε φίλον παῖδα κλαίοισθα
<hom. il. 24.620>	̓́Ιλιον εἰσαγαγών: πολυδάκρυτος δέ τοι ἔσται.

<hom. il. 24.621>	ἦ καὶ ἀναί̈ξας ὄϊν ἄργυφον ὠκὺς ̓Αχιλλεὺς
<hom. il. 24.622>	σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,
<hom. il. 24.623>	μίστυλλόν τ' ἄρ' ἐπισταμένως πεῖράν τ' ὀβελοῖσιν,
<hom. il. 24.624>	ὄπτησάν τε περιφραδέως, ἐρύσαντό τε πάντα.
<hom. il. 24.625>	Αὐτομέδων δ' ἄρα σῖτον ἑλὼν ἐπένειμε τραπέζῃ
<hom. il. 24.626>	καλοῖς ἐν κανέοισιν: ἀτὰρ κρέα νεῖμεν ̓Αχιλλεύς.
<hom. il. 24.627>	οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.
<hom. il. 24.628>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom. il. 24.629>	ἤτοι Δαρδανίδης Πρίαμος θαύμαζ' ̓Αχιλῆα
<hom. il. 24.630>	ὅσσος ἔην οἷός τε: θεοῖσι γὰρ ἄντα ἐῴκει:
<hom. il. 24.631>	αὐτὰρ ὃ Δαρδανίδην Πρίαμον θαύμαζεν ̓Αχιλλεὺς
<hom. il. 24.632>	εἰσορόων ὄψίν τ' ἀγαθὴν καὶ μῦθον ἀκούων.
<hom. il. 24.633>	αὐτὰρ ἐπεὶ τάρπησαν ἐς ἀλλήλους ὁρόωντες,
<hom. il. 24.634>	τὸν πρότερος προσέειπε γέρων Πρίαμος θεοειδής:
<hom. il. 24.635>	λέξον νῦν με τάχιστα διοτρεφές, ὄφρα καὶ ἤδη
<hom. il. 24.636>	ὕπνῳ ὕπο γλυκερῷ ταρπώμεθα κοιμηθέντες:
<hom. il. 24.637>	οὐ γάρ πω μύσαν ὄσσε ὑπὸ βλεφάροισιν ἐμοῖσιν
<hom. il. 24.638>	ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,
<hom. il. 24.639>	ἀλλ' αἰεὶ στενάχω καὶ κήδεα μυρία πέσσω
<hom. il. 24.640>	αὐλῆς ἐν χόρτοισι κυλινδόμενος κατὰ κόπρον.
<hom. il. 24.641>	νῦν δὴ καὶ σίτου πασάμην καὶ αἴθοπα οἶνον
<hom. il. 24.642>	λαυκανίης καθέηκα: πάρος γε μὲν οὔ τι πεπάσμην.

<hom. il. 24.643>	ἦ ῥ', ̓Αχιλεὺς δ' ἑτάροισιν ἰδὲ δμῳῇσι κέλευσε
<hom. il. 24.644>	δέμνι' ὑπ' αἰθούσῃ θέμεναι καὶ ῥήγεα καλὰ
<hom. il. 24.645>	πορφύρε' ἐμβαλέειν, στορέσαι τ' ἐφύπερθε τάπητας,
<hom. il. 24.646>	χλαίνας τ' ἐνθέμεναι οὔλας καθύπερθεν ἕσασθαι.
<hom. il. 24.647>	αἳ δ' ἴσαν ἐκ μεγάροιο δάος μετὰ χερσὶν ἔχουσαι,
<hom. il. 24.648>	αἶψα δ' ἄρα στόρεσαν δοιὼ λέχε' ἐγκονέουσαι.
<hom. il. 24.649>	τὸν δ' ἐπικερτομέων προσέφη πόδας ὠκὺς ̓Αχιλλεύς:
<hom. il. 24.650>	ἐκτὸς μὲν δὴ λέξο γέρον φίλε, μή τις ̓Αχαιῶν
<hom. il. 24.651>	ἐνθάδ' ἐπέλθῃσιν βουληφόρος, οἵ τέ μοι αἰεὶ
<hom. il. 24.652>	βουλὰς βουλεύουσι παρήμενοι, ἣ θέμις ἐστί:
<hom. il. 24.653>	τῶν εἴ τίς σε ἴδοιτο θοὴν διὰ νύκτα μέλαιναν,
<hom. il. 24.654>	αὐτίκ' ἂν ἐξείποι ̓Αγαμέμνονι ποιμένι λαῶν,
<hom. il. 24.655>	καί κεν ἀνάβλησις λύσιος νεκροῖο γένηται.
<hom. il. 24.656>	ἀλλ' ἄγε μοι τόδε εἰπὲ καὶ ἀτρεκέως κατάλεξον,
<hom. il. 24.657>	ποσσῆμαρ μέμονας κτερεϊζέμεν ̔́Εκτορα δῖον,
<hom. il. 24.658>	ὄφρα τέως αὐτός τε μένω καὶ λαὸν ἐρύκω.

<hom. il. 24.659>	τὸν δ' ἠμείβετ' ἔπειτα γέρων Πρίαμος θεοειδής:
<hom. il. 24.660>	εἰ μὲν δή μ' ἐθέλεις τελέσαι τάφον ̔́Εκτορι δίῳ,
<hom. il. 24.661>	ὧδέ κέ μοι ῥέζων ̓Αχιλεῦ κεχαρισμένα θείης.
<hom. il. 24.662>	οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη
<hom. il. 24.663>	ἀξέμεν ἐξ ὄρεος, μάλα δὲ Τρῶες δεδίασιν.
<hom. il. 24.664>	ἐννῆμαρ μέν κ' αὐτὸν ἐνὶ μεγάροις γοάοιμεν,
<hom. il. 24.665>	τῇ δεκάτῃ δέ κε θάπτοιμεν δαινῦτό τε λαός,
<hom. il. 24.666>	ἑνδεκάτῃ δέ κε τύμβον ἐπ' αὐτῷ ποιήσαιμεν,
<hom. il. 24.667>	τῇ δὲ δυωδεκάτῃ πολεμίξομεν εἴ περ ἀνάγκη.

<hom. il. 24.668>	τὸν δ' αὖτε προσέειπε ποδάρκης δῖος ̓Αχιλλεύς:
<hom. il. 24.669>	ἔσται τοι καὶ ταῦτα γέρον Πρίαμ' ὡς σὺ κελεύεις:
<hom. il. 24.670>	σχήσω γὰρ πόλεμον τόσσον χρόνον ὅσσον ἄνωγας.

<hom. il. 24.671>	ὣς ἄρα φωνήσας ἐπὶ καρπῷ χεῖρα γέροντος
<hom. il. 24.672>	ἔλλαβε δεξιτερήν, μή πως δείσει' ἐνὶ θυμῷ.
<hom. il. 24.673>	οἳ μὲν ἄρ' ἐν προδόμῳ δόμου αὐτόθι κοιμήσαντο
<hom. il. 24.674>	κῆρυξ καὶ Πρίαμος πυκινὰ φρεσὶ μήδε' ἔχοντες,
<hom. il. 24.675>	αὐτὰρ ̓Αχιλλεὺς εὗδε μυχῷ κλισίης ἐϋπήκτου:
<hom. il. 24.676>	τῷ δὲ Βρισηὶ̈ς παρελέξατο καλλιπάρῃος.

<hom. il. 24.677>	ἄλλοι μέν ῥα θεοί τε καὶ ἀνέρες ἱπποκορυσταὶ
<hom. il. 24.678>	εὗδον παννύχιοι μαλακῷ δεδμημένοι ὕπνῳ:
<hom. il. 24.679>	ἀλλ' οὐχ ̔Ερμείαν ἐριούνιον ὕπνος ἔμαρπτεν
<hom. il. 24.680>	ὁρμαίνοντ' ἀνὰ θυμὸν ὅπως Πρίαμον βασιλῆα
<hom. il. 24.681>	νηῶν ἐκπέμψειε λαθὼν ἱεροὺς πυλαωρούς.
<hom. il. 24.682>	στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:
<hom. il. 24.683>	ὦ γέρον οὔ νύ τι σοί γε μέλει κακόν, οἷον ἔθ' εὕδεις
<hom. il. 24.684>	ἀνδράσιν ἐν δηί̈οισιν, ἐπεί ς' εἴασεν ̓Αχιλλεύς.
<hom. il. 24.685>	καὶ νῦν μὲν φίλον υἱὸν ἐλύσαο, πολλὰ δ' ἔδωκας:
<hom. il. 24.686>	σεῖο δέ κε ζωοῦ καὶ τρὶς τόσα δοῖεν ἄποινα
<hom. il. 24.687>	παῖδες τοὶ μετόπισθε λελειμμένοι, αἴ κ' ̓Αγαμέμνων
<hom. il. 24.688>	γνώῃ ς' ̓Ατρεί̈δης, γνώωσι δὲ πάντες ̓Αχαιοί.

<hom. il. 24.689>	ὣς ἔφατ', ἔδεισεν δ' ὃ γέρων, κήρυκα δ' ἀνίστη.
<hom. il. 24.690>	τοῖσιν δ' ̔Ερμείας ζεῦξ' ἵππους ἡμιόνους τε,
<hom. il. 24.691>	ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.

<hom. il. 24.692>	ἀλλ' ὅτε δὴ πόρον ἷξον ἐϋρρεῖος ποταμοῖο
<hom. il. 24.693>	Ξάνθου δινήεντος, ὃν ἀθάνατος τέκετο Ζεύς,
<hom. il. 24.694>	̔Ερμείας μὲν ἔπειτ' ἀπέβη πρὸς μακρὸν ̓́Ολυμπον,
<hom. il. 24.695>	̓Ηὼς δὲ κροκόπεπλος ἐκίδνατο πᾶσαν ἐπ' αἶαν,
<hom. il. 24.696>	οἳ δ' εἰς ἄστυ ἔλων οἰμωγῇ τε στοναχῇ τε
<hom. il. 24.697>	ἵππους, ἡμίονοι δὲ νέκυν φέρον. οὐδέ τις ἄλλος
<hom. il. 24.698>	ἔγνω πρόσθ' ἀνδρῶν καλλιζώνων τε γυναικῶν,
<hom. il. 24.699>	ἀλλ' ἄρα Κασσάνδρη ἰκέλη χρυσῇ ̓Αφροδίτῃ
<hom. il. 24.700>	Πέργαμον εἰσαναβᾶσα φίλον πατέρ' εἰσενόησεν
<hom. il. 24.701>	ἑσταότ' ἐν δίφρῳ, κήρυκά τε ἀστυβοώτην:
<hom. il. 24.702>	τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:
<hom. il. 24.703>	κώκυσέν τ' ἄρ' ἔπειτα γέγωνέ τε πᾶν κατὰ ἄστυ:
<hom. il. 24.704>	ὄψεσθε Τρῶες καὶ Τρῳάδες ̔́Εκτορ' ἰόντες,
<hom. il. 24.705>	εἴ ποτε καὶ ζώοντι μάχης ἐκνοστήσαντι
<hom. il. 24.706>	χαίρετ', ἐπεὶ μέγα χάρμα πόλει τ' ἦν παντί τε δήμῳ.

<hom. il. 24.707>	ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ
<hom. il. 24.708>	οὐδὲ γυνή: πάντας γὰρ ἀάσχετον ἵκετο πένθος:
<hom. il. 24.709>	ἀγχοῦ δὲ ξύμβληντο πυλάων νεκρὸν ἄγοντι.
<hom. il. 24.710>	πρῶται τόν γ' ἄλοχός τε φίλη καὶ πότνια μήτηρ
<hom. il. 24.711>	τιλλέσθην ἐπ' ἄμαξαν ἐύ̈τροχον ἀί̈ξασαι
<hom. il. 24.712>	ἁπτόμεναι κεφαλῆς: κλαίων δ' ἀμφίσταθ' ὅμιλος.
<hom. il. 24.713>	καί νύ κε δὴ πρόπαν ἦμαρ ἐς ἠέλιον καταδύντα
<hom. il. 24.714>	̔́Εκτορα δάκρυ χέοντες ὀδύροντο πρὸ πυλάων,
<hom. il. 24.715>	εἰ μὴ ἄρ' ἐκ δίφροιο γέρων λαοῖσι μετηύδα:
<hom. il. 24.716>	εἴξατέ μοι οὐρεῦσι διελθέμεν: αὐτὰρ ἔπειτα
<hom. il. 24.717>	ἄσεσθε κλαυθμοῖο, ἐπὴν ἀγάγωμι δόμον δέ.

<hom. il. 24.718>	ὣς ἔφαθ', οἳ δὲ διέστησαν καὶ εἶξαν ἀπήνῃ.
<hom. il. 24.719>	οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα
<hom. il. 24.720>	τρητοῖς ἐν λεχέεσσι θέσαν, παρὰ δ' εἷσαν ἀοιδοὺς
<hom. il. 24.721>	θρήνων ἐξάρχους, οἵ τε στονόεσσαν ἀοιδὴν
<hom. il. 24.722>	οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.
<hom. il. 24.723>	τῇσιν δ' ̓Ανδρομάχη λευκώλενος ἦρχε γόοιο
<hom. il. 24.724>	̔́Εκτορος ἀνδροφόνοιο κάρη μετὰ χερσὶν ἔχουσα:
<hom. il. 24.725>	ἆνερ ἀπ' αἰῶνος νέος ὤλεο, κὰδ δέ με χήρην
<hom. il. 24.726>	λείπεις ἐν μεγάροισι: πάϊς δ' ἔτι νήπιος αὔτως
<hom. il. 24.727>	ὃν τέκομεν σύ τ' ἐγώ τε δυσάμμοροι, οὐδέ μιν οἴω
<hom. il. 24.728>	ἥβην ἵξεσθαι: πρὶν γὰρ πόλις ἥδε κατ' ἄκρης
<hom. il. 24.729>	πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν
<hom. il. 24.730>	ῥύσκευ, ἔχες δ' ἀλόχους κεδνὰς καὶ νήπια τέκνα,
<hom. il. 24.731>	αἳ δή τοι τάχα νηυσὶν ὀχήσονται γλαφυρῇσι,
<hom. il. 24.732>	καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ
<hom. il. 24.733>	ἕψεαι, ἔνθά κεν ἔργα ἀεικέα ἐργάζοιο
<hom. il. 24.734>	ἀθλεύων πρὸ ἄνακτος ἀμειλίχου, ἤ τις ̓Αχαιῶν
<hom. il. 24.735>	ῥίψει χειρὸς ἑλὼν ἀπὸ πύργου λυγρὸν ὄλεθρον
<hom. il. 24.736>	χωόμενος, ᾧ δή που ἀδελφεὸν ἔκτανεν ̔́Εκτωρ
<hom. il. 24.737>	ἢ πατέρ' ἠὲ καὶ υἱόν, ἐπεὶ μάλα πολλοὶ ̓Αχαιῶν
<hom. il. 24.738>	̔́Εκτορος ἐν παλάμῃσιν ὀδὰξ ἕλον ἄσπετον οὖδας.
<hom. il. 24.739>	οὐ γὰρ μείλιχος ἔσκε πατὴρ τεὸς ἐν δαὶ̈ λυγρῇ:
<hom. il. 24.740>	τὼ καί μιν λαοὶ μὲν ὀδύρονται κατὰ ἄστυ,
<hom. il. 24.741>	ἀρητὸν δὲ τοκεῦσι γόον καὶ πένθος ἔθηκας
<hom. il. 24.742>	̔́Εκτορ: ἐμοὶ δὲ μάλιστα λελείψεται ἄλγεα λυγρά.
<hom. il. 24.743>	οὐ γάρ μοι θνῄσκων λεχέων ἐκ χεῖρας ὄρεξας,
<hom. il. 24.744>	οὐδέ τί μοι εἶπες πυκινὸν ἔπος, οὗ τέ κεν αἰεὶ
<hom. il. 24.745>	μεμνῄμην νύκτάς τε καὶ ἤματα δάκρυ χέουσα.

<hom. il. 24.746>	ὣς ἔφατο κλαίους', ἐπὶ δὲ στενάχοντο γυναῖκες.
<hom. il. 24.747>	τῇσιν δ' αὖθ' ̔Εκάβη ἁδινοῦ ἐξῆρχε γόοιο:
<hom. il. 24.748>	̔́Εκτορ ἐμῷ θυμῷ πάντων πολὺ φίλτατε παίδων,
<hom. il. 24.749>	ἦ μέν μοι ζωός περ ἐὼν φίλος ἦσθα θεοῖσιν:
<hom. il. 24.750>	οἳ δ' ἄρα σεῦ κήδοντο καὶ ἐν θανάτοιό περ αἴσῃ.
<hom. il. 24.751>	ἄλλους μὲν γὰρ παῖδας ἐμοὺς πόδας ὠκὺς ̓Αχιλλεὺς
<hom. il. 24.752>	πέρνασχ' ὅν τιν' ἕλεσκε πέρην ἁλὸς ἀτρυγέτοιο,
<hom. il. 24.753>	ἐς Σάμον ἔς τ' ̓́Ιμβρον καὶ Λῆμνον ἀμιχθαλόεσσαν:
<hom. il. 24.754>	σεῦ δ' ἐπεὶ ἐξέλετο ψυχὴν ταναήκεϊ χαλκῷ,
<hom. il. 24.755>	πολλὰ ῥυστάζεσκεν ἑοῦ περὶ σῆμ' ἑτάροιο
<hom. il. 24.756>	Πατρόκλου, τὸν ἔπεφνες: ἀνέστησεν δέ μιν οὐδ' ὧς.
<hom. il. 24.757>	νῦν δέ μοι ἑρσήεις καὶ πρόσφατος ἐν μεγάροισι
<hom. il. 24.758>	κεῖσαι, τῷ ἴκελος ὅν τ' ἀργυρότοξος ̓Απόλλων
<hom. il. 24.759>	οἷς ἀγανοῖσι βέλεσσιν ἐποιχόμενος κατέπεφνεν.

<hom. il. 24.760>	ὣς ἔφατο κλαίουσα, γόον δ' ἀλίαστον ὄρινε.
<hom. il. 24.761>	τῇσι δ' ἔπειθ' ̔Ελένη τριτάτη ἐξῆρχε γόοιο:
<hom. il. 24.762>	̔́Εκτορ ἐμῷ θυμῷ δαέρων πολὺ φίλτατε πάντων,
<hom. il. 24.763>	ἦ μέν μοι πόσις ἐστὶν ̓Αλέξανδρος θεοειδής,
<hom. il. 24.764>	ὅς μ' ἄγαγε Τροίηνδ': ὡς πρὶν ὤφελλον ὀλέσθαι.
<hom. il. 24.765>	ἤδη γὰρ νῦν μοι τόδε εἰκοστὸν ἔτος ἐστὶν
<hom. il. 24.766>	ἐξ οὗ κεῖθεν ἔβην καὶ ἐμῆς ἀπελήλυθα πάτρης:
<hom. il. 24.767>	ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:
<hom. il. 24.768>	ἀλλ' εἴ τίς με καὶ ἄλλος ἐνὶ μεγάροισιν ἐνίπτοι
<hom. il. 24.769>	δαέρων ἢ γαλόων ἢ εἰνατέρων εὐπέπλων,
<hom. il. 24.770>	ἢ ἑκυρή, ἑκυρὸς δὲ πατὴρ ὣς ἤπιος αἰεί,
<hom. il. 24.771>	ἀλλὰ σὺ τὸν ἐπέεσσι παραιφάμενος κατέρυκες
<hom. il. 24.772>	σῇ τ' ἀγανοφροσύνῃ καὶ σοῖς ἀγανοῖς ἐπέεσσι.
<hom. il. 24.773>	τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:
<hom. il. 24.774>	οὐ γάρ τίς μοι ἔτ' ἄλλος ἐνὶ Τροίῃ εὐρείῃ
<hom. il. 24.775>	ἤπιος οὐδὲ φίλος, πάντες δέ με πεφρίκασιν.

<hom. il. 24.776>	ὣς ἔφατο κλαίους', ἐπὶ δ' ἔστενε δῆμος ἀπείρων.
<hom. il. 24.777>	λαοῖσιν δ' ὃ γέρων Πρίαμος μετὰ μῦθον ἔειπεν:
<hom. il. 24.778>	ἄξετε νῦν Τρῶες ξύλα ἄστυ δέ, μὴ δέ τι θυμῷ
<hom. il. 24.779>	δείσητ' ̓Αργείων πυκινὸν λόχον: ἦ γὰρ ̓Αχιλλεὺς
<hom. il. 24.780>	πέμπων μ' ὧδ' ἐπέτελλε μελαινάων ἀπὸ νηῶν
<hom. il. 24.781>	μὴ πρὶν πημανέειν πρὶν δωδεκάτη μόλῃ ἠώς.

<hom. il. 24.782>	ὣς ἔφαθ', οἳ δ' ὑπ' ἀμάξῃσιν βόας ἡμιόνους τε
<hom. il. 24.783>	ζεύγνυσαν, αἶψα δ' ἔπειτα πρὸ ἄστεος ἠγερέθοντο.
<hom. il. 24.784>	ἐννῆμαρ μὲν τοί γε ἀγίνεον ἄσπετον ὕλην:
<hom. il. 24.785>	ἀλλ' ὅτε δὴ δεκάτη ἐφάνη φαεσίμβροτος ἠώς,
<hom. il. 24.786>	καὶ τότ' ἄρ' ἐξέφερον θρασὺν ̔́Εκτορα δάκρυ χέοντες,
<hom. il. 24.787>	ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.

<hom. il. 24.788>	ἦμος δ' ἠριγένεια φάνη ῥοδοδάκτυλος ̓Ηώς,
<hom. il. 24.789>	τῆμος ἄρ' ἀμφὶ πυρὴν κλυτοῦ ̔́Εκτορος ἔγρετο λαός.
<hom. il. 24.790>	αὐτὰρ ἐπεί ῥ' ἤγερθεν ὁμηγερέες τ' ἐγένοντο
<hom. il. 24.791>	πρῶτον μὲν κατὰ πυρκαϊὴν σβέσαν αἴθοπι οἴνῳ
<hom. il. 24.792>	πᾶσαν, ὁπόσσον ἐπέσχε πυρὸς μένος: αὐτὰρ ἔπειτα
<hom. il. 24.793>	ὀστέα λευκὰ λέγοντο κασίγνητοί θ' ἕταροί τε
<hom. il. 24.794>	μυρόμενοι, θαλερὸν δὲ κατείβετο δάκρυ παρειῶν.
<hom. il. 24.795>	καὶ τά γε χρυσείην ἐς λάρνακα θῆκαν ἑλόντες
<hom. il. 24.796>	πορφυρέοις πέπλοισι καλύψαντες μαλακοῖσιν.
<hom. il. 24.797>	αἶψα δ' ἄρ' ἐς κοίλην κάπετον θέσαν, αὐτὰρ ὕπερθε
<hom. il. 24.798>	πυκνοῖσιν λάεσσι κατεστόρεσαν μεγάλοισι:
<hom. il. 24.799>	ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,
<hom. il. 24.800>	μὴ πρὶν ἐφορμηθεῖεν ἐϋκνήμιδες ̓Αχαιοί.
<hom. il. 24.801>	χεύαντες δὲ τὸ σῆμα πάλιν κίον: αὐτὰρ ἔπειτα
<hom. il. 24.802>	εὖ συναγειρόμενοι δαίνυντ' ἐρικυδέα δαῖτα
<hom. il. 24.803>	δώμασιν ἐν Πριάμοιο διοτρεφέος βασιλῆος.

<hom. il. 24.804>	ὣς οἵ γ' ἀμφίεπον τάφον ̔́Εκτορος ἱπποδάμοιο.
