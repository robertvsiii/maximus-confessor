<hom. il. 16.1>	ὣς οἳ μὲν περὶ νηὸς ἐϋσσέλμοιο μάχοντο:
<hom. il. 16.2>	Πάτροκλος δ' ̓Αχιλῆϊ παρίστατο ποιμένι λαῶν
<hom. il. 16.3>	δάκρυα θερμὰ χέων ὥς τε κρήνη μελάνυδρος,
<hom. il. 16.4>	ἥ τε κατ' αἰγίλιπος πέτρης δνοφερὸν χέει ὕδωρ.
<hom. il. 16.5>	τὸν δὲ ἰδὼν ᾤκτιρε ποδάρκης δῖος ̓Αχιλλεύς,
<hom. il. 16.6>	καί μιν φωνήσας ἔπεα πτερόεντα προσηύδα:
<hom. il. 16.7>	τίπτε δεδάκρυσαι Πατρόκλεες, ἠύ̈τε κούρη
<hom. il. 16.8>	νηπίη, ἥ θ' ἅμα μητρὶ θέους' ἀνελέσθαι ἀνώγει
<hom. il. 16.9>	εἱανοῦ ἁπτομένη, καί τ' ἐσσυμένην κατερύκει,
<hom. il. 16.10>	δακρυόεσσα δέ μιν ποτιδέρκεται, ὄφρ' ἀνέληται:
<hom. il. 16.11>	τῇ ἴκελος Πάτροκλε τέρεν κατὰ δάκρυον εἴβεις.
<hom. il. 16.12>	ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,
<hom. il. 16.13>	ἦέ τιν' ἀγγελίην Φθίης ἐξέκλυες οἶος;
<hom. il. 16.14>	ζώειν μὰν ἔτι φασὶ Μενοίτιον ̓́Ακτορος υἱόν,
<hom. il. 16.15>	ζώει δ' Αἰακίδης Πηλεὺς μετὰ Μυρμιδόνεσσι;
<hom. il. 16.16>	τῶν κε μάλ' ἀμφοτέρων ἀκαχοίμεθα τεθνηώτων.
<hom. il. 16.17>	ἦε σύ γ' ̓Αργείων ὀλοφύρεαι, ὡς ὀλέκονται
<hom. il. 16.18>	νηυσὶν ἔπι γλαφυρῇσιν ὑπερβασίης ἕνεκα σφῆς;
<hom. il. 16.19>	ἐξαύδα, μὴ κεῦθε νόῳ, ἵνα εἴδομεν ἄμφω.

<hom. il. 16.20>	τὸν δὲ βαρὺ στενάχων προσέφης Πατρόκλεες ἱππεῦ:
<hom. il. 16.21>	ὦ ̓Αχιλεῦ Πηλῆος υἱὲ μέγα φέρτατ' ̓Αχαιῶν
<hom. il. 16.22>	μὴ νεμέσα: τοῖον γὰρ ἄχος βεβίηκεν ̓Αχαιούς.
<hom. il. 16.23>	οἳ μὲν γὰρ δὴ πάντες, ὅσοι πάρος ἦσαν ἄριστοι,
<hom. il. 16.24>	ἐν νηυσὶν κέαται βεβλημένοι οὐτάμενοί τε.
<hom. il. 16.25>	βέβληται μὲν ὃ Τυδεί̈δης κρατερὸς Διομήδης,
<hom. il. 16.26>	οὔτασται δ' ̓Οδυσεὺς δουρικλυτὸς ἠδ' ̓Αγαμέμνων,
<hom. il. 16.27>	βέβληται δὲ καὶ Εὐρύπυλος κατὰ μηρὸν ὀϊστῷ.
<hom. il. 16.28>	τοὺς μέν τ' ἰητροὶ πολυφάρμακοι ἀμφιπένονται
<hom. il. 16.29>	ἕλκε' ἀκειόμενοι: σὺ δ' ἀμήχανος ἔπλευ ̓Αχιλλεῦ.
<hom. il. 16.30>	μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις
<hom. il. 16.31>	αἰναρέτη: τί σευ ἄλλος ὀνήσεται ὀψίγονός περ
<hom. il. 16.32>	αἴ κε μὴ ̓Αργείοισιν ἀεικέα λοιγὸν ἀμύνῃς;
<hom. il. 16.33>	νηλεές, οὐκ ἄρα σοί γε πατὴρ ἦν ἱππότα Πηλεύς,
<hom. il. 16.34>	οὐδὲ Θέτις μήτηρ: γλαυκὴ δέ σε τίκτε θάλασσα
<hom. il. 16.35>	πέτραι τ' ἠλίβατοι, ὅτι τοι νόος ἐστὶν ἀπηνής.
<hom. il. 16.36>	εἰ δέ τινα φρεσὶ σῇσι θεοπροπίην ἀλεείνεις
<hom. il. 16.37>	καί τινά τοι πὰρ Ζηνὸς ἐπέφραδε πότνια μήτηρ,
<hom. il. 16.38>	ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον
<hom. il. 16.39>	Μυρμιδόνων, ἤν πού τι φόως Δαναοῖσι γένωμαι.
<hom. il. 16.40>	δὸς δέ μοι ὤμοιιν τὰ σὰ τεύχεα θωρηχθῆναι,
<hom. il. 16.41>	αἴ κ' ἐμὲ σοὶ ἴσκοντες ἀπόσχωνται πολέμοιο
<hom. il. 16.42>	Τρῶες, ἀναπνεύσωσι δ' ̓Αρήϊοι υἷες ̓Αχαιῶν
<hom. il. 16.43>	τειρόμενοι: ὀλίγη δέ τ' ἀνάπνευσις πολέμοιο.
<hom. il. 16.44>	ῥεῖα δέ κ' ἀκμῆτες κεκμηότας ἄνδρας ἀϋτῇ
<hom. il. 16.45>	ὤσαιμεν προτὶ ἄστυ νεῶν ἄπο καὶ κλισιάων.

<hom. il. 16.46>	ὣς φάτο λισσόμενος μέγα νήπιος: ἦ γὰρ ἔμελλεν
<hom. il. 16.47>	οἷ αὐτῷ θάνατόν τε κακὸν καὶ κῆρα λιτέσθαι.
<hom. il. 16.48>	τὸν δὲ μέγ' ὀχθήσας προσέφη πόδας ὠκὺς ̓Αχιλλεύς:
<hom. il. 16.49>	ὤ μοι διογενὲς Πατρόκλεες οἷον ἔειπες:
<hom. il. 16.50>	οὔτε θεοπροπίης ἐμπάζομαι ἥν τινα οἶδα,
<hom. il. 16.51>	οὔτέ τί μοι πὰρ Ζηνὸς ἐπέφραδε πότνια μήτηρ:
<hom. il. 16.52>	ἀλλὰ τόδ' αἰνὸν ἄχος κραδίην καὶ θυμὸν ἱκάνει,
<hom. il. 16.53>	ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι
<hom. il. 16.54>	καὶ γέρας ἂψ ἀφελέσθαι, ὅ τε κράτεϊ προβεβήκῃ:
<hom. il. 16.55>	αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.
<hom. il. 16.56>	κούρην ἣν ἄρα μοι γέρας ἔξελον υἷες ̓Αχαιῶν,
<hom. il. 16.57>	δουρὶ δ' ἐμῷ κτεάτισσα πόλιν εὐτείχεα πέρσας,
<hom. il. 16.58>	τὴν ἂψ ἐκ χειρῶν ἕλετο κρείων ̓Αγαμέμνων
<hom. il. 16.59>	̓Ατρεί̈δης ὡς εἴ τιν' ἀτίμητον μετανάστην.
<hom. il. 16.60>	ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν
<hom. il. 16.61>	ἀσπερχὲς κεχολῶσθαι ἐνὶ φρεσίν: ἤτοι ἔφην γε
<hom. il. 16.62>	οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ
<hom. il. 16.63>	νῆας ἐμὰς ἀφίκηται ἀϋτή τε πτόλεμός τε.
<hom. il. 16.64>	τύνη δ' ὤμοιιν μὲν ἐμὰ κλυτὰ τεύχεα δῦθι,
<hom. il. 16.65>	ἄρχε δὲ Μυρμιδόνεσσι φιλοπτολέμοισι μάχεσθαι,
<hom. il. 16.66>	εἰ δὴ κυάνεον Τρώων νέφος ἀμφιβέβηκε
<hom. il. 16.67>	νηυσὶν ἐπικρατέως, οἳ δὲ ῥηγμῖνι θαλάσσης
<hom. il. 16.68>	κεκλίαται, χώρης ὀλίγην ἔτι μοῖραν ἔχοντες
<hom. il. 16.69>	̓Αργεῖοι, Τρώων δὲ πόλις ἐπὶ πᾶσα βέβηκε
<hom. il. 16.70>	θάρσυνος: οὐ γὰρ ἐμῆς κόρυθος λεύσσουσι μέτωπον
<hom. il. 16.71>	ἐγγύθι λαμπομένης: τάχα κεν φεύγοντες ἐναύλους
<hom. il. 16.72>	πλήσειαν νεκύων, εἴ μοι κρείων ̓Αγαμέμνων
<hom. il. 16.73>	ἤπια εἰδείη: νῦν δὲ στρατὸν ἀμφιμάχονται.
<hom. il. 16.74>	οὐ γὰρ Τυδεί̈δεω Διομήδεος ἐν παλάμῃσι
<hom. il. 16.75>	μαίνεται ἐγχείη Δαναῶν ἀπὸ λοιγὸν ἀμῦναι:
<hom. il. 16.76>	οὐδέ πω ̓Ατρεί̈δεω ὀπὸς ἔκλυον αὐδήσαντος
<hom. il. 16.77>	ἐχθρῆς ἐκ κεφαλῆς: ἀλλ' ̔́Εκτορος ἀνδροφόνοιο
<hom. il. 16.78>	Τρωσὶ κελεύοντος περιάγνυται, οἳ δ' ἀλαλητῷ
<hom. il. 16.79>	πᾶν πεδίον κατέχουσι μάχῃ νικῶντες ̓Αχαιούς.
<hom. il. 16.80>	ἀλλὰ καὶ ὧς Πάτροκλε νεῶν ἄπο λοιγὸν ἀμύνων
<hom. il. 16.81>	ἔμπες' ἐπικρατέως, μὴ δὴ πυρὸς αἰθομένοιο
<hom. il. 16.82>	νῆας ἐνιπρήσωσι, φίλον δ' ἀπὸ νόστον ἕλωνται.
<hom. il. 16.83>	πείθεο δ' ὥς τοι ἐγὼ μύθου τέλος ἐν φρεσὶ θείω,
<hom. il. 16.84>	ὡς ἄν μοι τιμὴν μεγάλην καὶ κῦδος ἄρηαι
<hom. il. 16.85>	πρὸς πάντων Δαναῶν, ἀτὰρ οἳ περικαλλέα κούρην
<hom. il. 16.86>	ἂψ ἀπονάσσωσιν, ποτὶ δ' ἀγλαὰ δῶρα πόρωσιν.
<hom. il. 16.87>	ἐκ νηῶν ἐλάσας ἰέναι πάλιν: εἰ δέ κεν αὖ τοι
<hom. il. 16.88>	δώῃ κῦδος ἀρέσθαι ἐρίγδουπος πόσις ̔́Ηρης,
<hom. il. 16.89>	μὴ σύ γ' ἄνευθεν ἐμεῖο λιλαίεσθαι πολεμίζειν
<hom. il. 16.90>	Τρωσὶ φιλοπτολέμοισιν: ἀτιμότερον δέ με θήσεις:
<hom. il. 16.91>	μὴ δ' ἐπαγαλλόμενος πολέμῳ καὶ δηϊοτῆτι
<hom. il. 16.92>	Τρῶας ἐναιρόμενος προτὶ ̓́Ιλιον ἡγεμονεύειν,
<hom. il. 16.93>	μή τις ἀπ' Οὐλύμποιο θεῶν αἰειγενετάων
<hom. il. 16.94>	ἐμβήῃ: μάλα τούς γε φιλεῖ ἑκάεργος ̓Απόλλων:
<hom. il. 16.95>	ἀλλὰ πάλιν τρωπᾶσθαι, ἐπὴν φάος ἐν νήεσσι
<hom. il. 16.96>	θήῃς, τοὺς δ' ἔτ' ἐᾶν πεδίον κάτα δηριάασθαι.
<hom. il. 16.97>	αἲ γὰρ Ζεῦ τε πάτερ καὶ ̓Αθηναίη καὶ ̓́Απολλον
<hom. il. 16.98>	μήτέ τις οὖν Τρώων θάνατον φύγοι ὅσσοι ἔασι,
<hom. il. 16.99>	μήτέ τις ̓Αργείων, νῶϊν δ' ἐκδῦμεν ὄλεθρον,
<hom. il. 16.100>	ὄφρ' οἶοι Τροίης ἱερὰ κρήδεμνα λύωμεν.

<hom. il. 16.101>	ὣς οἳ μὲν τοιαῦτα πρὸς ἀλλήλους ἀγόρευον,
<hom. il. 16.102>	Αἴας δ' οὐκ ἔτ' ἔμιμνε: βιάζετο γὰρ βελέεσσι:
<hom. il. 16.103>	δάμνα μιν Ζηνός τε νόος καὶ Τρῶες ἀγαυοὶ
<hom. il. 16.104>	βάλλοντες: δεινὴν δὲ περὶ κροτάφοισι φαεινὴ
<hom. il. 16.105>	πήληξ βαλλομένη καναχὴν ἔχε, βάλλετο δ' αἰεὶ
<hom. il. 16.106>	κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν
<hom. il. 16.107>	ἔμπεδον αἰὲν ἔχων σάκος αἰόλον: οὐδὲ δύναντο
<hom. il. 16.108>	ἀμφ' αὐτῷ πελεμίξαι ἐρείδοντες βελέεσσιν.
<hom. il. 16.109>	αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς
<hom. il. 16.110>	πάντοθεν ἐκ μελέων πολὺς ἔρρεεν, οὐδέ πῃ εἶχεν
<hom. il. 16.111>	ἀμπνεῦσαι: πάντῃ δὲ κακὸν κακῷ ἐστήρικτο.

<hom. il. 16.112>	ἔσπετε νῦν μοι Μοῦσαι ̓Ολύμπια δώματ' ἔχουσαι,
<hom. il. 16.113>	ὅππως δὴ πρῶτον πῦρ ἔμπεσε νηυσὶν ̓Αχαιῶν.

<hom. il. 16.114>	̔́Εκτωρ Αἴαντος δόρυ μείλινον ἄγχι παραστὰς
<hom. il. 16.115>	πλῆξ' ἄορι μεγάλῳ αἰχμῆς παρὰ καυλὸν ὄπισθεν,
<hom. il. 16.116>	ἀντικρὺ δ' ἀπάραξε: τὸ μὲν Τελαμώνιος Αἴας
<hom. il. 16.117>	πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ
<hom. il. 16.118>	αἰχμὴ χαλκείη χαμάδις βόμβησε πεσοῦσα.
<hom. il. 16.119>	γνῶ δ' Αἴας κατὰ θυμὸν ἀμύμονα ῥίγησέν τε
<hom. il. 16.120>	ἔργα θεῶν, ὅ ῥα πάγχυ μάχης ἐπὶ μήδεα κεῖρε
<hom. il. 16.121>	Ζεὺς ὑψιβρεμέτης, Τρώεσσι δὲ βούλετο νίκην:
<hom. il. 16.122>	χάζετο δ' ἐκ βελέων. τοὶ δ' ἔμβαλον ἀκάματον πῦρ
<hom. il. 16.123>	νηὶ̈ θοῇ: τῆς δ' αἶψα κατ' ἀσβέστη κέχυτο φλόξ.
<hom. il. 16.124>	ὣς τὴν μὲν πρυμνὴν πῦρ ἄμφεπεν: αὐτὰρ ̓Αχιλλεὺς
<hom. il. 16.125>	μηρὼ πληξάμενος Πατροκλῆα προσέειπεν:
<hom. il. 16.126>	ὄρσεο διογενὲς Πατρόκλεες ἱπποκέλευθε:
<hom. il. 16.127>	λεύσσω δὴ παρὰ νηυσὶ πυρὸς δηί̈οιο ἰωήν:
<hom. il. 16.128>	μὴ δὴ νῆας ἕλωσι καὶ οὐκέτι φυκτὰ πέλωνται:
<hom. il. 16.129>	δύσεο τεύχεα θᾶσσον, ἐγὼ δέ κε λαὸν ἀγείρω.

<hom. il. 16.130>	ὣς φάτο, Πάτροκλος δὲ κορύσσετο νώροπι χαλκῷ.
<hom. il. 16.131>	κνημῖδας μὲν πρῶτα περὶ κνήμῃσιν ἔθηκε
<hom. il. 16.132>	καλάς, ἀργυρέοισιν ἐπισφυρίοις ἀραρυίας:
<hom. il. 16.133>	δεύτερον αὖ θώρηκα περὶ στήθεσσιν ἔδυνε
<hom. il. 16.134>	ποικίλον ἀστερόεντα ποδώκεος Αἰακίδαο.
<hom. il. 16.135>	ἀμφὶ δ' ἄρ' ὤμοισιν βάλετο ξίφος ἀργυρόηλον
<hom. il. 16.136>	χάλκεον, αὐτὰρ ἔπειτα σάκος μέγα τε στιβαρόν τε:
<hom. il. 16.137>	κρατὶ δ' ἐπ' ἰφθίμῳ κυνέην εὔτυκτον ἔθηκεν
<hom. il. 16.138>	ἵππουριν: δεινὸν δὲ λόφος καθύπερθεν ἔνευεν.
<hom. il. 16.139>	εἵλετο δ' ἄλκιμα δοῦρε, τά οἱ παλάμηφιν ἀρήρει.
<hom. il. 16.140>	ἔγχος δ' οὐχ ἕλετ' οἶον ἀμύμονος Αἰακίδαο
<hom. il. 16.141>	βριθὺ μέγα στιβαρόν: τὸ μὲν οὐ δύνατ' ἄλλος ̓Αχαιῶν
<hom. il. 16.142>	πάλλειν, ἀλλά μιν οἶος ἐπίστατο πῆλαι ̓Αχιλλεὺς
<hom. il. 16.143>	Πηλιάδα μελίην, τὴν πατρὶ φίλῳ πόρε Χείρων
<hom. il. 16.144>	Πηλίου ἐκ κορυφῆς, φόνον ἔμμεναι ἡρώεσσιν.
<hom. il. 16.145>	ἵππους δ' Αὐτομέδοντα θοῶς ζευγνῦμεν ἄνωγε,
<hom. il. 16.146>	τὸν μετ' ̓Αχιλλῆα ῥηξήνορα τῖε μάλιστα,
<hom. il. 16.147>	πιστότατος δέ οἱ ἔσκε μάχῃ ἔνι μεῖναι ὁμοκλήν.
<hom. il. 16.148>	τῷ δὲ καὶ Αὐτομέδων ὕπαγε ζυγὸν ὠκέας ἵππους
<hom. il. 16.149>	Ξάνθον καὶ Βαλίον, τὼ ἅμα πνοιῇσι πετέσθην,
<hom. il. 16.150>	τοὺς ἔτεκε Ζεφύρῳ ἀνέμῳ ̔́Αρπυια Ποδάργη
<hom. il. 16.151>	βοσκομένη λειμῶνι παρὰ ῥόον ̓Ωκεανοῖο.
<hom. il. 16.152>	ἐν δὲ παρηορίῃσιν ἀμύμονα Πήδασον ἵει,
<hom. il. 16.153>	τόν ῥά ποτ' ̓Ηετίωνος ἑλὼν πόλιν ἤγαγ' ̓Αχιλλεύς,
<hom. il. 16.154>	ὃς καὶ θνητὸς ἐὼν ἕπεθ' ἵπποις ἀθανάτοισι.

<hom. il. 16.155>	Μυρμιδόνας δ' ἄρ' ἐποιχόμενος θώρηξεν ̓Αχιλλεὺς
<hom. il. 16.156>	πάντας ἀνὰ κλισίας σὺν τεύχεσιν: οἳ δὲ λύκοι ὣς
<hom. il. 16.157>	ὠμοφάγοι, τοῖσίν τε περὶ φρεσὶν ἄσπετος ἀλκή,
<hom. il. 16.158>	οἵ τ' ἔλαφον κεραὸν μέγαν οὔρεσι δῃώσαντες
<hom. il. 16.159>	δάπτουσιν: πᾶσιν δὲ παρήϊον αἵματι φοινόν:
<hom. il. 16.160>	καί τ' ἀγεληδὸν ἴασιν ἀπὸ κρήνης μελανύδρου
<hom. il. 16.161>	λάψοντες γλώσσῃσιν ἀραιῇσιν μέλαν ὕδωρ
<hom. il. 16.162>	ἄκρον ἐρευγόμενοι φόνον αἵματος: ἐν δέ τε θυμὸς
<hom. il. 16.163>	στήθεσιν ἄτρομός ἐστι, περιστένεται δέ τε γαστήρ:
<hom. il. 16.164>	τοῖοι Μυρμιδόνων ἡγήτορες ἠδὲ μέδοντες
<hom. il. 16.165>	ἀμφ' ἀγαθὸν θεράποντα ποδώκεος Αἰακίδαο
<hom. il. 16.166>	ῥώοντ': ἐν δ' ἄρα τοῖσιν ἀρήϊος ἵστατ' ̓Αχιλλεύς,
<hom. il. 16.167>	ὀτρύνων ἵππους τε καὶ ἀνέρας ἀσπιδιώτας.

<hom. il. 16.168>	πεντήκοντ' ἦσαν νῆες θοαί, ᾗσιν ̓Αχιλλεὺς
<hom. il. 16.169>	ἐς Τροίην ἡγεῖτο Διὶ̈ φίλος: ἐν δὲ ἑκάστῃ
<hom. il. 16.170>	πεντήκοντ' ἔσαν ἄνδρες ἐπὶ κληῖ̈σιν ἑταῖροι:
<hom. il. 16.171>	πέντε δ' ἄρ' ἡγεμόνας ποιήσατο τοῖς ἐπεποίθει
<hom. il. 16.172>	σημαίνειν: αὐτὸς δὲ μέγα κρατέων ἤνασσε.
<hom. il. 16.173>	τῆς μὲν ἰῆς στιχὸς ἦρχε Μενέσθιος αἰολοθώρηξ
<hom. il. 16.174>	υἱὸς Σπερχειοῖο διιπετέος ποταμοῖο:
<hom. il. 16.175>	ὃν τέκε Πηλῆος θυγάτηρ καλὴ Πολυδώρη
<hom. il. 16.176>	Σπερχειῷ ἀκάμαντι γυνὴ θεῷ εὐνηθεῖσα,
<hom. il. 16.177>	αὐτὰρ ἐπίκλησιν Βώρῳ Περιήρεος υἷι,
<hom. il. 16.178>	ὅς ῥ' ἀναφανδὸν ὄπυιε πορὼν ἀπερείσια ἕδνα.
<hom. il. 16.179>	τῆς δ' ἑτέρης Εὔδωρος ἀρήϊος ἡγεμόνευε
<hom. il. 16.180>	παρθένιος, τὸν ἔτικτε χορῷ καλὴ Πολυμήλη
<hom. il. 16.181>	Φύλαντος θυγάτηρ: τῆς δὲ κρατὺς ἀργεϊφόντης
<hom. il. 16.182>	ἠράσατ', ὀφθαλμοῖσιν ἰδὼν μετὰ μελπομένῃσιν
<hom. il. 16.183>	ἐν χορῷ ̓Αρτέμιδος χρυσηλακάτου κελαδεινῆς.
<hom. il. 16.184>	αὐτίκα δ' εἰς ὑπερῷ' ἀναβὰς παρελέξατο λάθρῃ
<hom. il. 16.185>	̔Ερμείας ἀκάκητα, πόρεν δέ οἱ ἀγλαὸν υἱὸν
<hom. il. 16.186>	Εὔδωρον πέρι μὲν θείειν ταχὺν ἠδὲ μαχητήν.
<hom. il. 16.187>	αὐτὰρ ἐπεὶ δὴ τόν γε μογοστόκος Εἰλείθυια
<hom. il. 16.188>	ἐξάγαγε πρὸ φόως δὲ καὶ ἠελίου ἴδεν αὐγάς,
<hom. il. 16.189>	τὴν μὲν ̓Εχεκλῆος κρατερὸν μένος ̓Ακτορίδαο
<hom. il. 16.190>	ἠγάγετο πρὸς δώματ', ἐπεὶ πόρε μυρία ἕδνα,
<hom. il. 16.191>	τὸν δ' ὃ γέρων Φύλας εὖ ἔτρεφεν ἠδ' ἀτίταλλεν
<hom. il. 16.192>	ἀμφαγαπαζόμενος ὡς εἴ θ' ἑὸν υἱὸν ἐόντα.
<hom. il. 16.193>	τῆς δὲ τρίτης Πείσανδρος ἀρήϊος ἡγεμόνευε
<hom. il. 16.194>	Μαιμαλίδης, ὃς πᾶσι μετέπρεπε Μυρμιδόνεσσιν
<hom. il. 16.195>	ἔγχεϊ μάρνασθαι μετὰ Πηλεί̈ωνος ἑταῖρον.
<hom. il. 16.196>	τῆς δὲ τετάρτης ἦρχε γέρων ἱππηλάτα Φοῖνιξ,
<hom. il. 16.197>	πέμπτης δ' ̓Αλκιμέδων Λαέρκεος υἱὸς ἀμύμων.
<hom. il. 16.198>	αὐτὰρ ἐπεὶ δὴ πάντας ἅμ' ἡγεμόνεσσιν ̓Αχιλλεὺς
<hom. il. 16.199>	στῆσεν ἐὺ̈ κρίνας, κρατερὸν δ' ἐπὶ μῦθον ἔτελλε:
<hom. il. 16.200>	Μυρμιδόνες μή τίς μοι ἀπειλάων λελαθέσθω,
<hom. il. 16.201>	ἃς ἐπὶ νηυσὶ θοῇσιν ἀπειλεῖτε Τρώεσσι
<hom. il. 16.202>	πάνθ' ὑπὸ μηνιθμόν, καί μ' ᾐτιάασθε ἕκαστος:
<hom. il. 16.203>	σχέτλιε Πηλέος υἱὲ χόλῳ ἄρα ς' ἔτρεφε μήτηρ,
<hom. il. 16.204>	νηλεές, ὃς παρὰ νηυσὶν ἔχεις ἀέκοντας ἑταίρους:
<hom. il. 16.205>	οἴκαδέ περ σὺν νηυσὶ νεώμεθα ποντοπόροισιν
<hom. il. 16.206>	αὖτις, ἐπεί ῥά τοι ὧδε κακὸς χόλος ἔμπεσε θυμῷ.
<hom. il. 16.207>	ταῦτά μ' ἀγειρόμενοι θάμ' ἐβάζετε: νῦν δὲ πέφανται
<hom. il. 16.208>	φυλόπιδος μέγα ἔργον, ἕης τὸ πρίν γ' ἐράασθε.
<hom. il. 16.209>	ἔνθά τις ἄλκιμον ἦτορ ἔχων Τρώεσσι μαχέσθω.

<hom. il. 16.210>	ὣς εἰπὼν ὄτρυνε μένος καὶ θυμὸν ἑκάστου.
<hom. il. 16.211>	μᾶλλον δὲ στίχες ἄρθεν, ἐπεὶ βασιλῆος ἄκουσαν.
<hom. il. 16.212>	ὡς δ' ὅτε τοῖχον ἀνὴρ ἀράρῃ πυκινοῖσι λίθοισι
<hom. il. 16.213>	δώματος ὑψηλοῖο βίας ἀνέμων ἀλεείνων,
<hom. il. 16.214>	ὣς ἄραρον κόρυθές τε καὶ ἀσπίδες ὀμφαλόεσσαι.
<hom. il. 16.215>	ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:
<hom. il. 16.216>	ψαῦον δ' ἱππόκομοι κόρυθες λαμπροῖσι φάλοισι
<hom. il. 16.217>	νευόντων, ὡς πυκνοὶ ἐφέστασαν ἀλλήλοισι.
<hom. il. 16.218>	πάντων δὲ προπάροιθε δύ' ἀνέρε θωρήσσοντο
<hom. il. 16.219>	Πάτροκλός τε καὶ Αὐτομέδων ἕνα θυμὸν ἔχοντες
<hom. il. 16.220>	πρόσθεν Μυρμιδόνων πολεμιζέμεν. αὐτὰρ ̓Αχιλλεὺς
<hom. il. 16.221>	βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε
<hom. il. 16.222>	καλῆς δαιδαλέης, τήν οἱ Θέτις ἀργυρόπεζα
<hom. il. 16.223>	θῆκ' ἐπὶ νηὸς ἄγεσθαι ἐὺ̈ πλήσασα χιτώνων
<hom. il. 16.224>	χλαινάων τ' ἀνεμοσκεπέων οὔλων τε ταπήτων.
<hom. il. 16.225>	ἔνθα δέ οἱ δέπας ἔσκε τετυγμένον, οὐδέ τις ἄλλος
<hom. il. 16.226>	οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,
<hom. il. 16.227>	οὔτέ τεῳ σπένδεσκε θεῶν, ὅτε μὴ Διὶ πατρί.
<hom. il. 16.228>	τό ῥα τότ' ἐκ χηλοῖο λαβὼν ἐκάθηρε θεείῳ
<hom. il. 16.229>	πρῶτον, ἔπειτα δ' ἔνιψ' ὕδατος καλῇσι ῥοῇσι,
<hom. il. 16.230>	νίψατο δ' αὐτὸς χεῖρας, ἀφύσσατο δ' αἴθοπα οἶνον.
<hom. il. 16.231>	εὔχετ' ἔπειτα στὰς μέσῳ ἕρκεϊ, λεῖβε δὲ οἶνον
<hom. il. 16.232>	οὐρανὸν εἰσανιδών: Δία δ' οὐ λάθε τερπικέραυνον:
<hom. il. 16.233>	Ζεῦ ἄνα Δωδωναῖε Πελασγικὲ τηλόθι ναίων
<hom. il. 16.234>	Δωδώνης μεδέων δυσχειμέρου, ἀμφὶ δὲ Σελλοὶ
<hom. il. 16.235>	σοὶ ναίους' ὑποφῆται ἀνιπτόποδες χαμαιεῦναι,
<hom. il. 16.236>	ἠμὲν δή ποτ' ἐμὸν ἔπος ἔκλυες εὐξαμένοιο,
<hom. il. 16.237>	τίμησας μὲν ἐμέ, μέγα δ' ἴψαο λαὸν ̓Αχαιῶν,
<hom. il. 16.238>	ἠδ' ἔτι καὶ νῦν μοι τόδ' ἐπικρήηνον ἐέλδωρ:
<hom. il. 16.239>	αὐτὸς μὲν γὰρ ἐγὼ μενέω νηῶν ἐν ἀγῶνι,
<hom. il. 16.240>	ἀλλ' ἕταρον πέμπω πολέσιν μετὰ Μυρμιδόνεσσι
<hom. il. 16.241>	μάρνασθαι: τῷ κῦδος ἅμα πρόες εὐρύοπα Ζεῦ,
<hom. il. 16.242>	θάρσυνον δέ οἱ ἦτορ ἐνὶ φρεσίν, ὄφρα καὶ ̔́Εκτωρ
<hom. il. 16.243>	εἴσεται ἤ ῥα καὶ οἶος ἐπίστηται πολεμίζειν
<hom. il. 16.244>	ἡμέτερος θεράπων, ἦ οἱ τότε χεῖρες ἄαπτοι
<hom. il. 16.245>	μαίνονθ', ὁππότ' ἐγώ περ ἴω μετὰ μῶλον ̓́Αρηος.
<hom. il. 16.246>	αὐτὰρ ἐπεί κ' ἀπὸ ναῦφι μάχην ἐνοπήν τε δίηται,
<hom. il. 16.247>	ἀσκηθής μοι ἔπειτα θοὰς ἐπὶ νῆας ἵκοιτο
<hom. il. 16.248>	τεύχεσί τε ξὺν πᾶσι καὶ ἀγχεμάχοις ἑτάροισιν.

<hom. il. 16.249>	ὣς ἔφατ' εὐχόμενος, τοῦ δ' ἔκλυε μητίετα Ζεύς.
<hom. il. 16.250>	τῷ δ' ἕτερον μὲν ἔδωκε πατήρ, ἕτερον δ' ἀνένευσε:
<hom. il. 16.251>	νηῶν μέν οἱ ἀπώσασθαι πόλεμόν τε μάχην τε
<hom. il. 16.252>	δῶκε, σόον δ' ἀνένευσε μάχης ἐξαπονέεσθαι.
<hom. il. 16.253>	ἤτοι ὃ μὲν σπείσας τε καὶ εὐξάμενος Διὶ πατρὶ
<hom. il. 16.254>	ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,
<hom. il. 16.255>	στῆ δὲ πάροιθ' ἐλθὼν κλισίης, ἔτι δ' ἤθελε θυμῷ
<hom. il. 16.256>	εἰσιδέειν Τρώων καὶ ̓Αχαιῶν φύλοπιν αἰνήν.

<hom. il. 16.257>	οἳ δ' ἅμα Πατρόκλῳ μεγαλήτορι θωρηχθέντες
<hom. il. 16.258>	ἔστιχον, ὄφρ' ἐν Τρωσὶ μέγα φρονέοντες ὄρουσαν.
<hom. il. 16.259>	αὐτίκα δὲ σφήκεσσιν ἐοικότες ἐξεχέοντο
<hom. il. 16.260>	εἰνοδίοις, οὓς παῖδες ἐριδμαίνωσιν ἔθοντες
<hom. il. 16.261>	αἰεὶ κερτομέοντες ὁδῷ ἔπι οἰκί' ἔχοντας
<hom. il. 16.262>	νηπίαχοι: ξυνὸν δὲ κακὸν πολέεσσι τιθεῖσι.
<hom. il. 16.263>	τοὺς δ' εἴ περ παρά τίς τε κιὼν ἄνθρωπος ὁδίτης
<hom. il. 16.264>	κινήσῃ ἀέκων, οἳ δ' ἄλκιμον ἦτορ ἔχοντες
<hom. il. 16.265>	πρόσσω πᾶς πέτεται καὶ ἀμύνει οἷσι τέκεσσι.
<hom. il. 16.266>	τῶν τότε Μυρμιδόνες κραδίην καὶ θυμὸν ἔχοντες
<hom. il. 16.267>	ἐκ νηῶν ἐχέοντο: βοὴ δ' ἄσβεστος ὀρώρει.
<hom. il. 16.268>	Πάτροκλος δ' ἑτάροισιν ἐκέκλετο μακρὸν ἀύ̈σας:
<hom. il. 16.269>	Μυρμιδόνες ἕταροι Πηληϊάδεω ̓Αχιλῆος
<hom. il. 16.270>	ἀνέρες ἔστε φίλοι, μνήσασθε δὲ θούριδος ἀλκῆς,
<hom. il. 16.271>	ὡς ἂν Πηλεί̈δην τιμήσομεν, ὃς μέγ' ἄριστος
<hom. il. 16.272>	̓Αργείων παρὰ νηυσὶ καὶ ἀγχέμαχοι θεράποντες,
<hom. il. 16.273>	γνῷ δὲ καὶ ̓Ατρεί̈δης εὐρὺ κρείων ̓Αγαμέμνων
<hom. il. 16.274>	ἣν ἄτην, ὅ τ' ἄριστον ̓Αχαιῶν οὐδὲν ἔτισεν.

<hom. il. 16.275>	ὣς εἰπὼν ὄτρυνε μένος καὶ θυμὸν ἑκάστου,
<hom. il. 16.276>	ἐν δ' ἔπεσον Τρώεσσιν ἀολλέες: ἀμφὶ δὲ νῆες
<hom. il. 16.277>	σμερδαλέον κονάβησαν ἀϋσάντων ὑπ' ̓Αχαιῶν.

<hom. il. 16.278>	Τρῶες δ' ὡς εἴδοντο Μενοιτίου ἄλκιμον υἱὸν
<hom. il. 16.279>	αὐτὸν καὶ θεράποντα σὺν ἔντεσι μαρμαίροντας,
<hom. il. 16.280>	πᾶσιν ὀρίνθη θυμός, ἐκίνηθεν δὲ φάλαγγες
<hom. il. 16.281>	ἐλπόμενοι παρὰ ναῦφι ποδώκεα Πηλεί̈ωνα
<hom. il. 16.282>	μηνιθμὸν μὲν ἀπορρῖψαι, φιλότητα δ' ἑλέσθαι:
<hom. il. 16.283>	πάπτηνεν δὲ ἕκαστος ὅπῃ φύγοι αἰπὺν ὄλεθρον.

<hom. il. 16.284>	Πάτροκλος δὲ πρῶτος ἀκόντισε δουρὶ φαεινῷ
<hom. il. 16.285>	ἀντικρὺ κατὰ μέσσον, ὅθι πλεῖστοι κλονέοντο,
<hom. il. 16.286>	νηὶ̈ πάρα πρυμνῇ μεγαθύμου Πρωτεσιλάου,
<hom. il. 16.287>	καὶ βάλε Πυραίχμην, ὃς Παίονας ἱπποκορυστὰς
<hom. il. 16.288>	ἤγαγεν ἐξ ̓Αμυδῶνος ἀπ' ̓Αξιοῦ εὐρὺ ῥέοντος:
<hom. il. 16.289>	τὸν βάλε δεξιὸν ὦμον: ὃ δ' ὕπτιος ἐν κονίῃσι
<hom. il. 16.290>	κάππεσεν οἰμώξας, ἕταροι δέ μιν ἀμφεφόβηθεν
<hom. il. 16.291>	Παίονες: ἐν γὰρ Πάτροκλος φόβον ἧκεν ἅπασιν
<hom. il. 16.292>	ἡγεμόνα κτείνας, ὃς ἀριστεύεσκε μάχεσθαι.
<hom. il. 16.293>	ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.
<hom. il. 16.294>	ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν
<hom. il. 16.295>	Τρῶες θεσπεσίῳ ὁμάδῳ: Δαναοὶ δ' ἐπέχυντο
<hom. il. 16.296>	νῆας ἀνὰ γλαφυράς: ὅμαδος δ' ἀλίαστος ἐτύχθη.
<hom. il. 16.297>	ὡς δ' ὅτ' ἀφ' ὑψηλῆς κορυφῆς ὄρεος μεγάλοιο
<hom. il. 16.298>	κινήσῃ πυκινὴν νεφέλην στεροπηγερέτα Ζεύς,
<hom. il. 16.299>	ἔκ τ' ἔφανεν πᾶσαι σκοπιαὶ καὶ πρώονες ἄκροι
<hom. il. 16.300>	καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ,
<hom. il. 16.301>	ὣς Δαναοὶ νηῶν μὲν ἀπωσάμενοι δήϊον πῦρ
<hom. il. 16.302>	τυτθὸν ἀνέπνευσαν, πολέμου δ' οὐ γίγνετ' ἐρωή:
<hom. il. 16.303>	οὐ γάρ πώ τι Τρῶες ἀρηϊφίλων ὑπ' ̓Αχαιῶν
<hom. il. 16.304>	προτροπάδην φοβέοντο μελαινάων ἀπὸ νηῶν,
<hom. il. 16.305>	ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ.

<hom. il. 16.306>	ἔνθα δ' ἀνὴρ ἕλεν ἄνδρα κεδασθείσης ὑσμίνης
<hom. il. 16.307>	ἡγεμόνων. πρῶτος δὲ Μενοιτίου ἄλκιμος υἱὸς
<hom. il. 16.308>	αὐτίκ' ἄρα στρεφθέντος ̓Αρηϊλύκου βάλε μηρὸν
<hom. il. 16.309>	ἔγχεϊ ὀξυόεντι, διὰ πρὸ δὲ χαλκὸν ἔλασσε:
<hom. il. 16.310>	ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ
<hom. il. 16.311>	κάππες': ἀτὰρ Μενέλαος ἀρήϊος οὖτα Θόαντα
<hom. il. 16.312>	στέρνον γυμνωθέντα παρ' ἀσπίδα, λῦσε δὲ γυῖα.
<hom. il. 16.313>	Φυλεί̈δης δ' ̓́Αμφικλον ἐφορμηθέντα δοκεύσας
<hom. il. 16.314>	ἔφθη ὀρεξάμενος πρυμνὸν σκέλος, ἔνθα πάχιστος
<hom. il. 16.315>	μυὼν ἀνθρώπου πέλεται: περὶ δ' ἔγχεος αἰχμῇ
<hom. il. 16.316>	νεῦρα διεσχίσθη: τὸν δὲ σκότος ὄσσε κάλυψε.
<hom. il. 16.317>	Νεστορίδαι δ' ὃ μὲν οὔτας' ̓Ατύμνιον ὀξέϊ δουρὶ
<hom. il. 16.318>	̓Αντίλοχος, λαπάρης δὲ διήλασε χάλκεον ἔγχος:
<hom. il. 16.319>	ἤριπε δὲ προπάροιθε. Μάρις δ' αὐτοσχεδὰ δουρὶ
<hom. il. 16.320>	̓Αντιλόχῳ ἐπόρουσε κασιγνήτοιο χολωθεὶς
<hom. il. 16.321>	στὰς πρόσθεν νέκυος: τοῦ δ' ἀντίθεος Θρασυμήδης
<hom. il. 16.322>	ἔφθη ὀρεξάμενος πρὶν οὐτάσαι, οὐδ' ἀφάμαρτεν,
<hom. il. 16.323>	ὦμον ἄφαρ: πρυμνὸν δὲ βραχίονα δουρὸς ἀκωκὴ
<hom. il. 16.324>	δρύψ' ἀπὸ μυώνων, ἀπὸ δ' ὀστέον ἄχρις ἄραξε:
<hom. il. 16.325>	δούπησεν δὲ πεσών, κατὰ δὲ σκότος ὄσσε κάλυψεν.
<hom. il. 16.326>	ὣς τὼ μὲν δοιοῖσι κασιγνήτοισι δαμέντε
<hom. il. 16.327>	βήτην εἰς ̓́Ερεβος Σαρπηδόνος ἐσθλοὶ ἑταῖροι
<hom. il. 16.328>	υἷες ἀκοντισταὶ ̓Αμισωδάρου, ὅς ῥα Χίμαιραν
<hom. il. 16.329>	θρέψεν ἀμαιμακέτην πολέσιν κακὸν ἀνθρώποισιν.
<hom. il. 16.330>	Αἴας δὲ Κλεόβουλον ̓Οϊλιάδης ἐπορούσας
<hom. il. 16.331>	ζωὸν ἕλε βλαφθέντα κατὰ κλόνον: ἀλλά οἱ αὖθι
<hom. il. 16.332>	λῦσε μένος πλήξας ξίφει αὐχένα κωπήεντι.
<hom. il. 16.333>	πᾶν δ' ὑπεθερμάνθη ξίφος αἵματι: τὸν δὲ κατ' ὄσσε
<hom. il. 16.334>	ἔλλαβε πορφύρεος θάνατος καὶ μοῖρα κραταιή.
<hom. il. 16.335>	Πηνέλεως δὲ Λύκων τε συνέδραμον: ἔγχεσι μὲν γὰρ
<hom. il. 16.336>	ἤμβροτον ἀλλήλων, μέλεον δ' ἠκόντισαν ἄμφω:
<hom. il. 16.337>	τὼ δ' αὖτις ξιφέεσσι συνέδραμον. ἔνθα Λύκων μὲν
<hom. il. 16.338>	ἱπποκόμου κόρυθος φάλον ἤλασεν, ἀμφὶ δὲ καυλὸν
<hom. il. 16.339>	φάσγανον ἐρραίσθη: ὃ δ' ὑπ' οὔατος αὐχένα θεῖνε
<hom. il. 16.340>	Πηνέλεως, πᾶν δ' εἴσω ἔδυ ξίφος, ἔσχεθε δ' οἶον
<hom. il. 16.341>	δέρμα, παρηέρθη δὲ κάρη, ὑπέλυντο δὲ γυῖα.
<hom. il. 16.342>	Μηριόνης δ' ̓Ακάμαντα κιχεὶς ποσὶ καρπαλίμοισι
<hom. il. 16.343>	νύξ' ἵππων ἐπιβησόμενον κατὰ δεξιὸν ὦμον:
<hom. il. 16.344>	ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.
<hom. il. 16.345>	̓Ιδομενεὺς δ' ̓Ερύμαντα κατὰ στόμα νηλέϊ χαλκῷ
<hom. il. 16.346>	νύξε: τὸ δ' ἀντικρὺ δόρυ χάλκεον ἐξεπέρησε
<hom. il. 16.347>	νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:
<hom. il. 16.348>	ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω
<hom. il. 16.349>	αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας
<hom. il. 16.350>	πρῆσε χανών: θανάτου δὲ μέλαν νέφος ἀμφεκάλυψεν.

<hom. il. 16.351>	οὗτοι ἄρ' ἡγεμόνες Δαναῶν ἕλον ἄνδρα ἕκαστος.
<hom. il. 16.352>	ὡς δὲ λύκοι ἄρνεσσιν ἐπέχραον ἢ ἐρίφοισι
<hom. il. 16.353>	σίνται ὑπ' ἐκ μήλων αἱρεύμενοι, αἵ τ' ἐν ὄρεσσι
<hom. il. 16.354>	ποιμένος ἀφραδίῃσι διέτμαγεν: οἳ δὲ ἰδόντες
<hom. il. 16.355>	αἶψα διαρπάζουσιν ἀνάλκιδα θυμὸν ἐχούσας:
<hom. il. 16.356>	ὣς Δαναοὶ Τρώεσσιν ἐπέχραον: οἳ δὲ φόβοιο
<hom. il. 16.357>	δυσκελάδου μνήσαντο, λάθοντο δὲ θούριδος ἀλκῆς.

<hom. il. 16.358>	Αἴας δ' ὃ μέγας αἰὲν ἐφ' ̔́Εκτορι χαλκοκορυστῇ
<hom. il. 16.359>	ἵετ' ἀκοντίσσαι: ὃ δὲ ἰδρείῃ πολέμοιο
<hom. il. 16.360>	ἀσπίδι ταυρείῃ κεκαλυμμένος εὐρέας ὤμους
<hom. il. 16.361>	σκέπτετ' ὀϊστῶν τε ῥοῖζον καὶ δοῦπον ἀκόντων.
<hom. il. 16.362>	ἦ μὲν δὴ γίγνωσκε μάχης ἑτεραλκέα νίκην:
<hom. il. 16.363>	ἀλλὰ καὶ ὧς ἀνέμιμνε, σάω δ' ἐρίηρας ἑταίρους.

<hom. il. 16.364>	ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω
<hom. il. 16.365>	αἰθέρος ἐκ δίης, ὅτε τε Ζεὺς λαίλαπα τείνῃ,
<hom. il. 16.366>	ὣς τῶν ἐκ νηῶν γένετο ἰαχή τε φόβος τε,
<hom. il. 16.367>	οὐδὲ κατὰ μοῖραν πέραον πάλιν. ̔́Εκτορα δ' ἵπποι
<hom. il. 16.368>	ἔκφερον ὠκύποδες σὺν τεύχεσι, λεῖπε δὲ λαὸν
<hom. il. 16.369>	Τρωϊκόν, οὓς ἀέκοντας ὀρυκτὴ τάφρος ἔρυκε.
<hom. il. 16.370>	πολλοὶ δ' ἐν τάφρῳ ἐρυσάρματες ὠκέες ἵπποι
<hom. il. 16.371>	ἄξαντ' ἐν πρώτῳ ῥυμῷ λίπον ἅρματ' ἀνάκτων,
<hom. il. 16.372>	Πάτροκλος δ' ἕπετο σφεδανὸν Δαναοῖσι κελεύων
<hom. il. 16.373>	Τρωσὶ κακὰ φρονέων: οἳ δὲ ἰαχῇ τε φόβῳ τε
<hom. il. 16.374>	πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη
<hom. il. 16.375>	σκίδναθ' ὑπὸ νεφέων, τανύοντο δὲ μώνυχες ἵπποι
<hom. il. 16.376>	ἄψορρον προτὶ ἄστυ νεῶν ἄπο καὶ κλισιάων.
<hom. il. 16.377>	Πάτροκλος δ' ᾗ πλεῖστον ὀρινόμενον ἴδε λαόν,
<hom. il. 16.378>	τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον
<hom. il. 16.379>	πρηνέες ἐξ ὀχέων, δίφροι δ' ἀνακυμβαλίαζον.
<hom. il. 16.380>	ἀντικρὺ δ' ἄρα τάφρον ὑπέρθορον ὠκέες ἵπποι
<hom. il. 16.381>	ἄμβροτοι, οὓς Πηλῆϊ θεοὶ δόσαν ἀγλαὰ δῶρα,
<hom. il. 16.382>	πρόσσω ἱέμενοι, ἐπὶ δ' ̔́Εκτορι κέκλετο θυμός:
<hom. il. 16.383>	ἵετο γὰρ βαλέειν: τὸν δ' ἔκφερον ὠκέες ἵπποι.
<hom. il. 16.384>	ὡς δ' ὑπὸ λαίλαπι πᾶσα κελαινὴ βέβριθε χθὼν
<hom. il. 16.385>	ἤματ' ὀπωρινῷ, ὅτε λαβρότατον χέει ὕδωρ
<hom. il. 16.386>	Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,
<hom. il. 16.387>	οἳ βίῃ εἰν ἀγορῇ σκολιὰς κρίνωσι θέμιστας,
<hom. il. 16.388>	ἐκ δὲ δίκην ἐλάσωσι θεῶν ὄπιν οὐκ ἀλέγοντες:
<hom. il. 16.389>	τῶν δέ τε πάντες μὲν ποταμοὶ πλήθουσι ῥέοντες,
<hom. il. 16.390>	πολλὰς δὲ κλιτῦς τότ' ἀποτμήγουσι χαράδραι,
<hom. il. 16.391>	ἐς δ' ἅλα πορφυρέην μεγάλα στενάχουσι ῥέουσαι
<hom. il. 16.392>	ἐξ ὀρέων ἐπικάρ, μινύθει δέ τε ἔργ' ἀνθρώπων:
<hom. il. 16.393>	ὣς ἵπποι Τρῳαὶ μεγάλα στενάχοντο θέουσαι.

<hom. il. 16.394>	Πάτροκλος δ' ἐπεὶ οὖν πρώτας ἐπέκερσε φάλαγγας,
<hom. il. 16.395>	ἂψ ἐπὶ νῆας ἔεργε παλιμπετές, οὐδὲ πόληος
<hom. il. 16.396>	εἴα ἱεμένους ἐπιβαινέμεν, ἀλλὰ μεσηγὺ
<hom. il. 16.397>	νηῶν καὶ ποταμοῦ καὶ τείχεος ὑψηλοῖο
<hom. il. 16.398>	κτεῖνε μεταί̈σσων, πολέων δ' ἀπετίνυτο ποινήν.
<hom. il. 16.399>	ἔνθ' ἤτοι Πρόνοον πρῶτον βάλε δουρὶ φαεινῷ
<hom. il. 16.400>	στέρνον γυμνωθέντα παρ' ἀσπίδα, λῦσε δὲ γυῖα:
<hom. il. 16.401>	δούπησεν δὲ πεσών: ὃ δὲ Θέστορα ̓́Ηνοπος υἱὸν
<hom. il. 16.402>	δεύτερον ὁρμηθείς: ὃ μὲν εὐξέστῳ ἐνὶ δίφρῳ
<hom. il. 16.403>	ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν
<hom. il. 16.404>	ἡνία ἠί̈χθησαν: ὃ δ' ἔγχεϊ νύξε παραστὰς
<hom. il. 16.405>	γναθμὸν δεξιτερόν, διὰ δ' αὐτοῦ πεῖρεν ὀδόντων,
<hom. il. 16.406>	ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς
<hom. il. 16.407>	πέτρῃ ἔπι προβλῆτι καθήμενος ἱερὸν ἰχθὺν
<hom. il. 16.408>	ἐκ πόντοιο θύραζε λίνῳ καὶ ἤνοπι χαλκῷ:
<hom. il. 16.409>	ὣς ἕλκ' ἐκ δίφροιο κεχηνότα δουρὶ φαεινῷ,
<hom. il. 16.410>	κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός.
<hom. il. 16.411>	αὐτὰρ ἔπειτ' ̓Ερύλαον ἐπεσσύμενον βάλε πέτρῳ
<hom. il. 16.412>	μέσσην κὰκ κεφαλήν: ἣ δ' ἄνδιχα πᾶσα κεάσθη
<hom. il. 16.413>	ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ
<hom. il. 16.414>	κάππεσεν, ἀμφὶ δέ μιν θάνατος χύτο θυμοραϊστής.
<hom. il. 16.415>	αὐτὰρ ἔπειτ' ̓Ερύμαντα καὶ ̓Αμφοτερὸν καὶ ̓Επάλτην
<hom. il. 16.416>	Τληπόλεμόν τε Δαμαστορίδην ̓Εχίον τε Πύριν τε
<hom. il. 16.417>	̓Ιφέα τ' Εὔιππόν τε καὶ ̓Αργεάδην Πολύμηλον
<hom. il. 16.418>	πάντας ἐπασσυτέρους πέλασε χθονὶ πουλυβοτείρῃ.

<hom. il. 16.419>	Σαρπηδὼν δ' ὡς οὖν ἴδ' ἀμιτροχίτωνας ἑταίρους
<hom. il. 16.420>	χέρς' ὕπο Πατρόκλοιο Μενοιτιάδαο δαμέντας,
<hom. il. 16.421>	κέκλετ' ἄρ' ἀντιθέοισι καθαπτόμενος Λυκίοισιν:
<hom. il. 16.422>	αἰδὼς ὦ Λύκιοι: πόσε φεύγετε; νῦν θοοὶ ἔστε.
<hom. il. 16.423>	ἀντήσω γὰρ ἐγὼ τοῦδ' ἀνέρος, ὄφρα δαείω
<hom. il. 16.424>	ὅς τις ὅδε κρατέει καὶ δὴ κακὰ πολλὰ ἔοργε
<hom. il. 16.425>	Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν.

<hom. il. 16.426>	ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.
<hom. il. 16.427>	Πάτροκλος δ' ἑτέρωθεν ἐπεὶ ἴδεν ἔκθορε δίφρου.
<hom. il. 16.428>	οἳ δ' ὥς τ' αἰγυπιοὶ γαμψώνυχες ἀγκυλοχεῖλαι
<hom. il. 16.429>	πέτρῃ ἐφ' ὑψηλῇ μεγάλα κλάζοντε μάχωνται,
<hom. il. 16.430>	ὣς οἳ κεκλήγοντες ἐπ' ἀλλήλοισιν ὄρουσαν.
<hom. il. 16.431>	τοὺς δὲ ἰδὼν ἐλέησε Κρόνου πάϊς ἀγκυλομήτεω,
<hom. il. 16.432>	̔́Ηρην δὲ προσέειπε κασιγνήτην ἄλοχόν τε:
<hom. il. 16.433>	ὤ μοι ἐγών, ὅ τέ μοι Σαρπηδόνα φίλτατον ἀνδρῶν
<hom. il. 16.434>	μοῖρ' ὑπὸ Πατρόκλοιο Μενοιτιάδαο δαμῆναι.
<hom. il. 16.435>	διχθὰ δέ μοι κραδίη μέμονε φρεσὶν ὁρμαίνοντι,
<hom. il. 16.436>	ἤ μιν ζωὸν ἐόντα μάχης ἄπο δακρυοέσσης
<hom. il. 16.437>	θείω ἀναρπάξας Λυκίης ἐν πίονι δήμῳ,
<hom. il. 16.438>	ἦ ἤδη ὑπὸ χερσὶ Μενοιτιάδαο δαμάσσω.

<hom. il. 16.439>	τὸν δ' ἠμείβετ' ἔπειτα βοῶπις πότνια ̔́Ηρη:
<hom. il. 16.440>	αἰνότατε Κρονίδη ποῖον τὸν μῦθον ἔειπες.
<hom. il. 16.441>	ἄνδρα θνητὸν ἐόντα πάλαι πεπρωμένον αἴσῃ
<hom. il. 16.442>	ἂψ ἐθέλεις θανάτοιο δυσηχέος ἐξαναλῦσαι;
<hom. il. 16.443>	ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.
<hom. il. 16.444>	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
<hom. il. 16.445>	αἴ κε ζὼν πέμψῃς Σαρπηδόνα ὃν δὲ δόμον δέ,
<hom. il. 16.446>	φράζεο μή τις ἔπειτα θεῶν ἐθέλῃσι καὶ ἄλλος
<hom. il. 16.447>	πέμπειν ὃν φίλον υἱὸν ἀπὸ κρατερῆς ὑσμίνης:
<hom. il. 16.448>	πολλοὶ γὰρ περὶ ἄστυ μέγα Πριάμοιο μάχονται
<hom. il. 16.449>	υἱέες ἀθανάτων, τοῖσιν κότον αἰνὸν ἐνήσεις.
<hom. il. 16.450>	ἀλλ' εἴ τοι φίλος ἐστί, τεὸν δ' ὀλοφύρεται ἦτορ,
<hom. il. 16.451>	ἤτοι μέν μιν ἔασον ἐνὶ κρατερῇ ὑσμίνῃ
<hom. il. 16.452>	χέρς' ὕπο Πατρόκλοιο Μενοιτιάδαο δαμῆναι:
<hom. il. 16.453>	αὐτὰρ ἐπὴν δὴ τόν γε λίπῃ ψυχή τε καὶ αἰών,
<hom. il. 16.454>	πέμπειν μιν θάνατόν τε φέρειν καὶ νήδυμον ὕπνον
<hom. il. 16.455>	εἰς ὅ κε δὴ Λυκίης εὐρείης δῆμον ἵκωνται,
<hom. il. 16.456>	ἔνθά ἑ ταρχύσουσι κασίγνητοί τε ἔται τε
<hom. il. 16.457>	τύμβῳ τε στήλῃ τε: τὸ γὰρ γέρας ἐστὶ θανόντων.

<hom. il. 16.458>	ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:
<hom. il. 16.459>	αἱματοέσσας δὲ ψιάδας κατέχευεν ἔραζε
<hom. il. 16.460>	παῖδα φίλον τιμῶν, τόν οἱ Πάτροκλος ἔμελλε
<hom. il. 16.461>	φθίσειν ἐν Τροίῃ ἐριβώλακι τηλόθι πάτρης.

<hom. il. 16.462>	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
<hom. il. 16.463>	ἔνθ' ἤτοι Πάτροκλος ἀγακλειτὸν Θρασύμηλον,
<hom. il. 16.464>	ὅς ῥ' ἠὺ̈ς θεράπων Σαρπηδόνος ἦεν ἄνακτος,
<hom. il. 16.465>	τὸν βάλε νείαιραν κατὰ γαστέρα, λῦσε δὲ γυῖα.
<hom. il. 16.466>	Σαρπηδὼν δ' αὐτοῦ μὲν ἀπήμβροτε δουρὶ φαεινῷ
<hom. il. 16.467>	δεύτερον ὁρμηθείς, ὃ δὲ Πήδασον οὔτασεν ἵππον
<hom. il. 16.468>	ἔγχεϊ δεξιὸν ὦμον: ὃ δ' ἔβραχε θυμὸν ἀί̈σθων,
<hom. il. 16.469>	κὰδ δ' ἔπες' ἐν κονίῃσι μακών, ἀπὸ δ' ἔπτατο θυμός.
<hom. il. 16.470>	τὼ δὲ διαστήτην, κρίκε δὲ ζυγόν, ἡνία δέ σφι
<hom. il. 16.471>	σύγχυτ', ἐπεὶ δὴ κεῖτο παρήορος ἐν κονίῃσι.
<hom. il. 16.472>	τοῖο μὲν Αὐτομέδων δουρικλυτὸς εὕρετο τέκμωρ:
<hom. il. 16.473>	σπασσάμενος τανύηκες ἄορ παχέος παρὰ μηροῦ
<hom. il. 16.474>	ἀί̈ξας ἀπέκοψε παρήορον οὐδ' ἐμάτησε:
<hom. il. 16.475>	τὼ δ' ἰθυνθήτην, ἐν δὲ ῥυτῆρσι τάνυσθεν:
<hom. il. 16.476>	τὼ δ' αὖτις συνίτην ἔριδος πέρι θυμοβόροιο.

<hom. il. 16.477>	ἔνθ' αὖ Σαρπηδὼν μὲν ἀπήμβροτε δουρὶ φαεινῷ,
<hom. il. 16.478>	Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ
<hom. il. 16.479>	ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ
<hom. il. 16.480>	Πάτροκλος: τοῦ δ' οὐχ ἅλιον βέλος ἔκφυγε χειρός,
<hom. il. 16.481>	ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.
<hom. il. 16.482>	ἤριπε δ' ὡς ὅτε τις δρῦς ἤριπεν ἢ ἀχερωὶ̈ς
<hom. il. 16.483>	ἠὲ πίτυς βλωθρή, τήν τ' οὔρεσι τέκτονες ἄνδρες
<hom. il. 16.484>	ἐξέταμον πελέκεσσι νεήκεσι νήϊον εἶναι:
<hom. il. 16.485>	ὣς ὃ πρόσθ' ἵππων καὶ δίφρου κεῖτο τανυσθεὶς
<hom. il. 16.486>	βεβρυχὼς κόνιος δεδραγμένος αἱματοέσσης.
<hom. il. 16.487>	ἠύ̈τε ταῦρον ἔπεφνε λέων ἀγέληφι μετελθὼν
<hom. il. 16.488>	αἴθωνα μεγάθυμον ἐν εἰλιπόδεσσι βόεσσι,
<hom. il. 16.489>	ὤλετό τε στενάχων ὑπὸ γαμφηλῇσι λέοντος,
<hom. il. 16.490>	ὣς ὑπὸ Πατρόκλῳ Λυκίων ἀγὸς ἀσπιστάων
<hom. il. 16.491>	κτεινόμενος μενέαινε, φίλον δ' ὀνόμηνεν ἑταῖρον:
<hom. il. 16.492>	Γλαῦκε πέπον πολεμιστὰ μετ' ἀνδράσι νῦν σε μάλα χρὴ
<hom. il. 16.493>	αἰχμητήν τ' ἔμεναι καὶ θαρσαλέον πολεμιστήν:
<hom. il. 16.494>	νῦν τοι ἐελδέσθω πόλεμος κακός, εἰ θοός ἐσσι.
<hom. il. 16.495>	πρῶτα μὲν ὄτρυνον Λυκίων ἡγήτορας ἄνδρας
<hom. il. 16.496>	πάντῃ ἐποιχόμενος Σαρπηδόνος ἀμφιμάχεσθαι:
<hom. il. 16.497>	αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.
<hom. il. 16.498>	σοὶ γὰρ ἐγὼ καὶ ἔπειτα κατηφείη καὶ ὄνειδος
<hom. il. 16.499>	ἔσσομαι ἤματα πάντα διαμπερές, εἴ κέ μ' ̓Αχαιοὶ
<hom. il. 16.500>	τεύχεα συλήσωσι νεῶν ἐν ἀγῶνι πεσόντα.
<hom. il. 16.501>	ἀλλ' ἔχεο κρατερῶς, ὄτρυνε δὲ λαὸν ἅπαντα.

<hom. il. 16.502>	ὣς ἄρα μιν εἰπόντα τέλος θανάτοιο κάλυψεν
<hom. il. 16.503>	ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων
<hom. il. 16.504>	ἐκ χροὸς ἕλκε δόρυ, προτὶ δὲ φρένες αὐτῷ ἕποντο:
<hom. il. 16.505>	τοῖο δ' ἅμα ψυχήν τε καὶ ἔγχεος ἐξέρυς' αἰχμήν.
<hom. il. 16.506>	Μυρμιδόνες δ' αὐτοῦ σχέθον ἵππους φυσιόωντας
<hom. il. 16.507>	ἱεμένους φοβέεσθαι, ἐπεὶ λίπον ἅρματ' ἀνάκτων.

<hom. il. 16.508>	Γλαύκῳ δ' αἰνὸν ἄχος γένετο φθογγῆς ἀί̈οντι:
<hom. il. 16.509>	ὠρίνθη δέ οἱ ἦτορ ὅ τ' οὐ δύνατο προσαμῦναι.
<hom. il. 16.510>	χειρὶ δ' ἑλὼν ἐπίεζε βραχίονα: τεῖρε γὰρ αὐτὸν
<hom. il. 16.511>	ἕλκος, ὃ δή μιν Τεῦκρος ἐπεσσύμενον βάλεν ἰῷ
<hom. il. 16.512>	τείχεος ὑψηλοῖο, ἀρὴν ἑτάροισιν ἀμύνων.
<hom. il. 16.513>	εὐχόμενος δ' ἄρα εἶπεν ἑκηβόλῳ ̓Απόλλωνι:
<hom. il. 16.514>	κλῦθι ἄναξ ὅς που Λυκίης ἐν πίονι δήμῳ
<hom. il. 16.515>	εἲς ἢ ἐνὶ Τροίῃ: δύνασαι δὲ σὺ πάντος' ἀκούειν
<hom. il. 16.516>	ἀνέρι κηδομένῳ, ὡς νῦν ἐμὲ κῆδος ἱκάνει.
<hom. il. 16.517>	ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ
<hom. il. 16.518>	ὀξείῃς ὀδύνῃσιν ἐλήλαται, οὐδέ μοι αἷμα
<hom. il. 16.519>	τερσῆναι δύναται, βαρύθει δέ μοι ὦμος ὑπ' αὐτοῦ:
<hom. il. 16.520>	ἔγχος δ' οὐ δύναμαι σχεῖν ἔμπεδον, οὐδὲ μάχεσθαι
<hom. il. 16.521>	ἐλθὼν δυσμενέεσσιν. ἀνὴρ δ' ὤριστος ὄλωλε
<hom. il. 16.522>	Σαρπηδὼν Διὸς υἱός: ὃ δ' οὐ οὗ παιδὸς ἀμύνει.
<hom. il. 16.523>	ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,
<hom. il. 16.524>	κοίμησον δ' ὀδύνας, δὸς δὲ κράτος, ὄφρ' ἑτάροισι
<hom. il. 16.525>	κεκλόμενος Λυκίοισιν ἐποτρύνω πολεμίζειν,
<hom. il. 16.526>	αὐτός τ' ἀμφὶ νέκυι κατατεθνηῶτι μάχωμαι.

<hom. il. 16.527>	ὣς ἔφατ' εὐχόμενος, τοῦ δ' ἔκλυε Φοῖβος ̓Απόλλων.
<hom. il. 16.528>	αὐτίκα παῦς' ὀδύνας ἀπὸ δ' ἕλκεος ἀργαλέοιο
<hom. il. 16.529>	αἷμα μέλαν τέρσηνε, μένος δέ οἱ ἔμβαλε θυμῷ.
<hom. il. 16.530>	Γλαῦκος δ' ἔγνω ᾗσιν ἐνὶ φρεσὶ γήθησέν τε
<hom. il. 16.531>	ὅττί οἱ ὦκ' ἤκουσε μέγας θεὸς εὐξαμένοιο.
<hom. il. 16.532>	πρῶτα μὲν ὄτρυνεν Λυκίων ἡγήτορας ἄνδρας
<hom. il. 16.533>	πάντῃ ἐποιχόμενος Σαρπηδόνος ἀμφιμάχεσθαι:
<hom. il. 16.534>	αὐτὰρ ἔπειτα μετὰ Τρῶας κίε μακρὰ βιβάσθων
<hom. il. 16.535>	Πουλυδάμαντ' ἔπι Πανθοί̈δην καὶ ̓Αγήνορα δῖον,
<hom. il. 16.536>	βῆ δὲ μετ' Αἰνείαν τε καὶ ̔́Εκτορα χαλκοκορυστήν,
<hom. il. 16.537>	ἀγχοῦ δ' ἱστάμενος ἔπεα πτερόεντα προσηύδα:
<hom. il. 16.538>	̔́Εκτορ νῦν δὴ πάγχυ λελασμένος εἰς ἐπικούρων,
<hom. il. 16.539>	οἳ σέθεν εἵνεκα τῆλε φίλων καὶ πατρίδος αἴης
<hom. il. 16.540>	θυμὸν ἀποφθινύθουσι: σὺ δ' οὐκ ἐθέλεις ἐπαμύνειν.
<hom. il. 16.541>	κεῖται Σαρπηδὼν Λυκίων ἀγὸς ἀσπιστάων,
<hom. il. 16.542>	ὃς Λυκίην εἴρυτο δίκῃσί τε καὶ σθένεϊ ᾧ:
<hom. il. 16.543>	τὸν δ' ὑπὸ Πατρόκλῳ δάμας' ἔγχεϊ χάλκεος ̓́Αρης.
<hom. il. 16.544>	ἀλλὰ φίλοι πάρστητε, νεμεσσήθητε δὲ θυμῷ,
<hom. il. 16.545>	μὴ ἀπὸ τεύχε' ἕλωνται, ἀεικίσσωσι δὲ νεκρὸν
<hom. il. 16.546>	Μυρμιδόνες, Δαναῶν κεχολωμένοι ὅσσοι ὄλοντο,
<hom. il. 16.547>	τοὺς ἐπὶ νηυσὶ θοῇσιν ἐπέφνομεν ἐγχείῃσιν.

<hom. il. 16.548>	ὣς ἔφατο, Τρῶας δὲ κατὰ κρῆθεν λάβε πένθος
<hom. il. 16.549>	ἄσχετον, οὐκ ἐπιεικτόν, ἐπεί σφισιν ἕρμα πόληος
<hom. il. 16.550>	ἔσκε καὶ ἀλλοδαπός περ ἐών: πολέες γὰρ ἅμ' αὐτῷ
<hom. il. 16.551>	λαοὶ ἕποντ', ἐν δ' αὐτὸς ἀριστεύεσκε μάχεσθαι:
<hom. il. 16.552>	βὰν δ' ἰθὺς Δαναῶν λελιημένοι: ἦρχε δ' ἄρά σφιν
<hom. il. 16.553>	̔́Εκτωρ χωόμενος Σαρπηδόνος. αὐτὰρ ̓Αχαιοὺς
<hom. il. 16.554>	ὦρσε Μενοιτιάδεω Πατροκλῆος λάσιον κῆρ:
<hom. il. 16.555>	Αἴαντε πρώτω προσέφη μεμαῶτε καὶ αὐτώ:
<hom. il. 16.556>	Αἴαντε νῦν σφῶϊν ἀμύνεσθαι φίλον ἔστω,
<hom. il. 16.557>	οἷοί περ πάρος ἦτε μετ' ἀνδράσιν ἢ καὶ ἀρείους.
<hom. il. 16.558>	κεῖται ἀνὴρ ὃς πρῶτος ἐσήλατο τεῖχος ̓Αχαιῶν
<hom. il. 16.559>	Σαρπηδών: ἀλλ' εἴ μιν ἀεικισσαίμεθ' ἑλόντες,
<hom. il. 16.560>	τεύχεά τ' ὤμοιιν ἀφελοίμεθα, καί τιν' ἑταίρων
<hom. il. 16.561>	αὐτοῦ ἀμυνομένων δαμασαίμεθα νηλέϊ χαλκῷ.

<hom. il. 16.562>	ὣς ἔφαθ', οἳ δὲ καὶ αὐτοὶ ἀλέξασθαι μενέαινον.
<hom. il. 16.563>	οἳ δ' ἐπεὶ ἀμφοτέρωθεν ἐκαρτύναντο φάλαγγας
<hom. il. 16.564>	Τρῶες καὶ Λύκιοι καὶ Μυρμιδόνες καὶ ̓Αχαιοί,
<hom. il. 16.565>	σύμβαλον ἀμφὶ νέκυι κατατεθνηῶτι μάχεσθαι
<hom. il. 16.566>	δεινὸν ἀύ̈σαντες: μέγα δ' ἔβραχε τεύχεα φωτῶν.
<hom. il. 16.567>	Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,
<hom. il. 16.568>	ὄφρα φίλῳ περὶ παιδὶ μάχης ὀλοὸς πόνος εἴη.

<hom. il. 16.569>	ὦσαν δὲ πρότεροι Τρῶες ἑλίκωπας ̓Αχαιούς:
<hom. il. 16.570>	βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν
<hom. il. 16.571>	υἱὸς ̓Αγακλῆος μεγαθύμου δῖος ̓Επειγεύς,
<hom. il. 16.572>	ὅς ῥ' ἐν Βουδείῳ εὖ ναιομένῳ ἤνασσε
<hom. il. 16.573>	τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας
<hom. il. 16.574>	ἐς Πηλῆ' ἱκέτευσε καὶ ἐς Θέτιν ἀργυρόπεζαν:
<hom. il. 16.575>	οἳ δ' ἅμ' ̓Αχιλλῆϊ ῥηξήνορι πέμπον ἕπεσθαι
<hom. il. 16.576>	̓́Ιλιον εἰς εὔπωλον, ἵνα Τρώεσσι μάχοιτο.
<hom. il. 16.577>	τόν ῥα τόθ' ἁπτόμενον νέκυος βάλε φαίδιμος ̔́Εκτωρ
<hom. il. 16.578>	χερμαδίῳ κεφαλήν: ἣ δ' ἄνδιχα πᾶσα κεάσθη
<hom. il. 16.579>	ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ
<hom. il. 16.580>	κάππεσεν, ἀμφὶ δέ μιν θάνατος χύτο θυμοραϊστής.
<hom. il. 16.581>	Πατρόκλῳ δ' ἄρ' ἄχος γένετο φθιμένου ἑτάροιο,
<hom. il. 16.582>	ἴθυσεν δὲ διὰ προμάχων ἴρηκι ἐοικὼς
<hom. il. 16.583>	ὠκέϊ, ὅς τ' ἐφόβησε κολοιούς τε ψῆράς τε:
<hom. il. 16.584>	ὣς ἰθὺς Λυκίων Πατρόκλεες ἱπποκέλευθε
<hom. il. 16.585>	ἔσσυο καὶ Τρώων, κεχόλωσο δὲ κῆρ ἑτάροιο.
<hom. il. 16.586>	καί ῥ' ἔβαλε Σθενέλαον ̓Ιθαιμένεος φίλον υἱὸν
<hom. il. 16.587>	αὐχένα χερμαδίῳ, ῥῆξεν δ' ἀπὸ τοῖο τένοντας.
<hom. il. 16.588>	χώρησαν δ' ὑπό τε πρόμαχοι καὶ φαίδιμος ̔́Εκτωρ.
<hom. il. 16.589>	ὅσση δ' αἰγανέης ῥιπὴ ταναοῖο τέτυκται,
<hom. il. 16.590>	ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ
<hom. il. 16.591>	ἠὲ καὶ ἐν πολέμῳ δηί̈ων ὕπο θυμοραϊστέων,
<hom. il. 16.592>	τόσσον ἐχώρησαν Τρῶες, ὤσαντο δ' ̓Αχαιοί.
<hom. il. 16.593>	Γλαῦκος δὲ πρῶτος Λυκίων ἀγὸς ἀσπιστάων
<hom. il. 16.594>	ἐτράπετ', ἔκτεινεν δὲ Βαθυκλῆα μεγάθυμον
<hom. il. 16.595>	Χάλκωνος φίλον υἱόν, ὃς ̔Ελλάδι οἰκία ναίων
<hom. il. 16.596>	ὄλβῳ τε πλούτῳ τε μετέπρεπε Μυρμιδόνεσσι.
<hom. il. 16.597>	τὸν μὲν ἄρα Γλαῦκος στῆθος μέσον οὔτασε δουρὶ
<hom. il. 16.598>	στρεφθεὶς ἐξαπίνης, ὅτε μιν κατέμαρπτε διώκων:
<hom. il. 16.599>	δούπησεν δὲ πεσών: πυκινὸν δ' ἄχος ἔλλαβ' ̓Αχαιούς,
<hom. il. 16.600>	ὡς ἔπες' ἐσθλὸς ἀνήρ: μέγα δὲ Τρῶες κεχάροντο,
<hom. il. 16.601>	στὰν δ' ἀμφ' αὐτὸν ἰόντες ἀολλέες: οὐδ' ἄρ' ̓Αχαιοὶ
<hom. il. 16.602>	ἀλκῆς ἐξελάθοντο, μένος δ' ἰθὺς φέρον αὐτῶν.
<hom. il. 16.603>	ἔνθ' αὖ Μηριόνης Τρώων ἕλεν ἄνδρα κορυστὴν
<hom. il. 16.604>	Λαόγονον θρασὺν υἱὸν ̓Ονήτορος, ὃς Διὸς ἱρεὺς
<hom. il. 16.605>	̓Ιδαίου ἐτέτυκτο, θεὸς δ' ὣς τίετο δήμῳ.
<hom. il. 16.606>	τὸν βάλ' ὑπὸ γναθμοῖο καὶ οὔατος: ὦκα δὲ θυμὸς
<hom. il. 16.607>	ᾤχετ' ἀπὸ μελέων, στυγερὸς δ' ἄρα μιν σκότος εἷλεν.
<hom. il. 16.608>	Αἰνείας δ' ἐπὶ Μηριόνῃ δόρυ χάλκεον ἧκεν:
<hom. il. 16.609>	ἔλπετο γὰρ τεύξεσθαι ὑπασπίδια προβιβῶντος.
<hom. il. 16.610>	ἀλλ' ὃ μὲν ἄντα ἰδὼν ἠλεύατο χάλκεον ἔγχος:
<hom. il. 16.611>	πρόσσω γὰρ κατέκυψε, τὸ δ' ἐξόπιθεν δόρυ μακρὸν
<hom. il. 16.612>	οὔδει ἐνισκίμφθη, ἐπὶ δ' οὐρίαχος πελεμίχθη
<hom. il. 16.613>	ἔγχεος: ἔνθα δ' ἔπειτ' ἀφίει μένος ὄβριμος ̓́Αρης.
<hom. il. 16.614>	αἰχμὴ δ' Αἰνείαο κραδαινομένη κατὰ γαίης
<hom. il. 16.615>	ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.
<hom. il. 16.616>	Αἰνείας δ' ἄρα θυμὸν ἐχώσατο φώνησέν τε:
<hom. il. 16.617>	Μηριόνη τάχα κέν σε καὶ ὀρχηστήν περ ἐόντα
<hom. il. 16.618>	ἔγχος ἐμὸν κατέπαυσε διαμπερές, εἴ ς' ἔβαλόν περ.

<hom. il. 16.619>	τὸν δ' αὖ Μηριόνης δουρικλυτὸς ἀντίον ηὔδα:
<hom. il. 16.620>	Αἰνεία χαλεπόν σε καὶ ἴφθιμόν περ ἐόντα
<hom. il. 16.621>	πάντων ἀνθρώπων σβέσσαι μένος, ὅς κέ σευ ἄντα
<hom. il. 16.622>	ἔλθῃ ἀμυνόμενος: θνητὸς δέ νυ καὶ σὺ τέτυξαι.
<hom. il. 16.623>	εἰ καὶ ἐγώ σε βάλοιμι τυχὼν μέσον ὀξέϊ χαλκῷ,
<hom. il. 16.624>	αἶψά κε καὶ κρατερός περ ἐὼν καὶ χερσὶ πεποιθὼς
<hom. il. 16.625>	εὖχος ἐμοὶ δοίης, ψυχὴν δ' ̓́Αϊδι κλυτοπώλῳ.

<hom. il. 16.626>	ὣς φάτο, τὸν δ' ἐνένιπε Μενοιτίου ἄλκιμος υἱός:
<hom. il. 16.627>	Μηριόνη τί σὺ ταῦτα καὶ ἐσθλὸς ἐὼν ἀγορεύεις;
<hom. il. 16.628>	ὦ πέπον οὔ τοι Τρῶες ὀνειδείοις ἐπέεσσι
<hom. il. 16.629>	νεκροῦ χωρήσουσι: πάρος τινὰ γαῖα καθέξει.
<hom. il. 16.630>	ἐν γὰρ χερσὶ τέλος πολέμου, ἐπέων δ' ἐνὶ βουλῇ:
<hom. il. 16.631>	τὼ οὔ τι χρὴ μῦθον ὀφέλλειν, ἀλλὰ μάχεσθαι.

<hom. il. 16.632>	ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.
<hom. il. 16.633>	τῶν δ' ὥς τε δρυτόμων ἀνδρῶν ὀρυμαγδὸς ὀρώρει
<hom. il. 16.634>	οὔρεος ἐν βήσσῃς, ἕκαθεν δέ τε γίγνετ' ἀκουή,
<hom. il. 16.635>	ὣς τῶν ὄρνυτο δοῦπος ἀπὸ χθονὸς εὐρυοδείης
<hom. il. 16.636>	χαλκοῦ τε ῥινοῦ τε βοῶν τ' εὐποιητάων,
<hom. il. 16.637>	νυσσομένων ξίφεσίν τε καὶ ἔγχεσιν ἀμφιγύοισιν.
<hom. il. 16.638>	οὐδ' ἂν ἔτι φράδμων περ ἀνὴρ Σαρπηδόνα δῖον
<hom. il. 16.639>	ἔγνω, ἐπεὶ βελέεσσι καὶ αἵματι καὶ κονίῃσιν
<hom. il. 16.640>	ἐκ κεφαλῆς εἴλυτο διαμπερὲς ἐς πόδας ἄκρους.
<hom. il. 16.641>	οἳ δ' αἰεὶ περὶ νεκρὸν ὁμίλεον, ὡς ὅτε μυῖαι
<hom. il. 16.642>	σταθμῷ ἔνι βρομέωσι περιγλαγέας κατὰ πέλλας
<hom. il. 16.643>	ὥρῃ ἐν εἰαρινῇ, ὅτε τε γλάγος ἄγγεα δεύει:
<hom. il. 16.644>	ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς
<hom. il. 16.645>	τρέψεν ἀπὸ κρατερῆς ὑσμίνης ὄσσε φαεινώ,
<hom. il. 16.646>	ἀλλὰ κατ' αὐτοὺς αἰὲν ὅρα καὶ φράζετο θυμῷ,
<hom. il. 16.647>	πολλὰ μάλ' ἀμφὶ φόνῳ Πατρόκλου μερμηρίζων,
<hom. il. 16.648>	ἢ ἤδη καὶ κεῖνον ἐνὶ κρατερῇ ὑσμίνῃ
<hom. il. 16.649>	αὐτοῦ ἐπ' ἀντιθέῳ Σαρπηδόνι φαίδιμος ̔́Εκτωρ
<hom. il. 16.650>	χαλκῷ δῃώσῃ, ἀπό τ' ὤμων τεύχε' ἕληται,
<hom. il. 16.651>	ἦ ἔτι καὶ πλεόνεσσιν ὀφέλλειεν πόνον αἰπύν.
<hom. il. 16.652>	ὧδε δέ οἱ φρονέοντι δοάσσατο κέρδιον εἶναι
<hom. il. 16.653>	ὄφρ' ἠὺ̈ς θεράπων Πηληϊάδεω ̓Αχιλῆος
<hom. il. 16.654>	ἐξαῦτις Τρῶάς τε καὶ ̔́Εκτορα χαλκοκορυστὴν
<hom. il. 16.655>	ὤσαιτο προτὶ ἄστυ, πολέων δ' ἀπὸ θυμὸν ἕλοιτο.
<hom. il. 16.656>	̔́Εκτορι δὲ πρωτίστῳ ἀνάλκιδα θυμὸν ἐνῆκεν:
<hom. il. 16.657>	ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους
<hom. il. 16.658>	Τρῶας φευγέμεναι: γνῶ γὰρ Διὸς ἱρὰ τάλαντα.
<hom. il. 16.659>	ἔνθ' οὐδ' ἴφθιμοι Λύκιοι μένον, ἀλλὰ φόβηθεν
<hom. il. 16.660>	πάντες, ἐπεὶ βασιλῆα ἴδον βεβλαμμένον ἦτορ
<hom. il. 16.661>	κείμενον ἐν νεκύων ἀγύρει: πολέες γὰρ ἐπ' αὐτῷ
<hom. il. 16.662>	κάππεσον, εὖτ' ἔριδα κρατερὴν ἐτάνυσσε Κρονίων.
<hom. il. 16.663>	οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο
<hom. il. 16.664>	χάλκεα μαρμαίροντα, τὰ μὲν κοίλας ἐπὶ νῆας
<hom. il. 16.665>	δῶκε φέρειν ἑτάροισι Μενοιτίου ἄλκιμος υἱός.
<hom. il. 16.666>	καὶ τότ' ̓Απόλλωνα προσέφη νεφεληγερέτα Ζεύς:
<hom. il. 16.667>	εἰ δ' ἄγε νῦν φίλε Φοῖβε, κελαινεφὲς αἷμα κάθηρον
<hom. il. 16.668>	ἐλθὼν ἐκ βελέων Σαρπηδόνα, καί μιν ἔπειτα
<hom. il. 16.669>	πολλὸν ἀπὸ πρὸ φέρων λοῦσον ποταμοῖο ῥοῇσι
<hom. il. 16.670>	χρῖσόν τ' ἀμβροσίῃ, περὶ δ' ἄμβροτα εἵματα ἕσσον:
<hom. il. 16.671>	πέμπε δέ μιν πομποῖσιν ἅμα κραιπνοῖσι φέρεσθαι
<hom. il. 16.672>	ὕπνῳ καὶ θανάτῳ διδυμάοσιν, οἵ ῥά μιν ὦκα
<hom. il. 16.673>	θήσους' ἐν Λυκίης εὐρείης πίονι δήμῳ,
<hom. il. 16.674>	ἔνθά ἑ ταρχύσουσι κασίγνητοί τε ἔται τε
<hom. il. 16.675>	τύμβῳ τε στήλῃ τε: τὸ γὰρ γέρας ἐστὶ θανόντων.

<hom. il. 16.676>	ὣς ἔφατ', οὐδ' ἄρα πατρὸς ἀνηκούστησεν ̓Απόλλων.
<hom. il. 16.677>	βῆ δὲ κατ' ̓Ιδαίων ὀρέων ἐς φύλοπιν αἰνήν,
<hom. il. 16.678>	αὐτίκα δ' ἐκ βελέων Σαρπηδόνα δῖον ἀείρας
<hom. il. 16.679>	πολλὸν ἀπὸ πρὸ φέρων λοῦσεν ποταμοῖο ῥοῇσι
<hom. il. 16.680>	χρῖσέν τ' ἀμβροσίῃ, περὶ δ' ἄμβροτα εἵματα ἕσσε:
<hom. il. 16.681>	πέμπε δέ μιν πομποῖσιν ἅμα κραιπνοῖσι φέρεσθαι,
<hom. il. 16.682>	ὕπνῳ καὶ θανάτῳ διδυμάοσιν, οἵ ῥά μιν ὦκα
<hom. il. 16.683>	κάτθεσαν ἐν Λυκίης εὐρείης πίονι δήμῳ.

<hom. il. 16.684>	Πάτροκλος δ' ἵπποισι καὶ Αὐτομέδοντι κελεύσας
<hom. il. 16.685>	Τρῶας καὶ Λυκίους μετεκίαθε, καὶ μέγ' ἀάσθη
<hom. il. 16.686>	νήπιος: εἰ δὲ ἔπος Πηληϊάδαο φύλαξεν
<hom. il. 16.687>	ἦ τ' ἂν ὑπέκφυγε κῆρα κακὴν μέλανος θανάτοιο.
<hom. il. 16.688>	ἀλλ' αἰεί τε Διὸς κρείσσων νόος ἠέ περ ἀνδρῶν:
<hom. il. 16.689>	ὅς τε καὶ ἄλκιμον ἄνδρα φοβεῖ καὶ ἀφείλετο νίκην
<hom. il. 16.690>	ῥηϊδίως, ὅτε δ' αὐτὸς ἐποτρύνῃσι μάχεσθαι:
<hom. il. 16.691>	ὅς οἱ καὶ τότε θυμὸν ἐνὶ στήθεσσιν ἀνῆκεν.

<hom. il. 16.692>	ἔνθα τίνα πρῶτον τίνα δ' ὕστατον ἐξενάριξας
<hom. il. 16.693>	Πατρόκλεις, ὅτε δή σε θεοὶ θάνατον δὲ κάλεσσαν;
<hom. il. 16.694>	̓́Αδρηστον μὲν πρῶτα καὶ Αὐτόνοον καὶ ̓́Εχεκλον
<hom. il. 16.695>	καὶ Πέριμον Μεγάδην καὶ ̓Επίστορα καὶ Μελάνιππον,
<hom. il. 16.696>	αὐτὰρ ἔπειτ' ̓́Ελασον καὶ Μούλιον ἠδὲ Πυλάρτην:
<hom. il. 16.697>	τοὺς ἕλεν: οἳ δ' ἄλλοι φύγαδε μνώοντο ἕκαστος.

<hom. il. 16.698>	ἔνθά κεν ὑψίπυλον Τροίην ἕλον υἷες ̓Αχαιῶν
<hom. il. 16.699>	Πατρόκλου ὑπὸ χερσί, περὶ πρὸ γὰρ ἔγχεϊ θῦεν,
<hom. il. 16.700>	εἰ μὴ ̓Απόλλων Φοῖβος ἐϋδμήτου ἐπὶ πύργου
<hom. il. 16.701>	ἔστη τῷ ὀλοὰ φρονέων, Τρώεσσι δ' ἀρήγων.
<hom. il. 16.702>	τρὶς μὲν ἐπ' ἀγκῶνος βῆ τείχεος ὑψηλοῖο
<hom. il. 16.703>	Πάτροκλος, τρὶς δ' αὐτὸν ἀπεστυφέλιξεν ̓Απόλλων
<hom. il. 16.704>	χείρεσς' ἀθανάτῃσι φαεινὴν ἀσπίδα νύσσων.
<hom. il. 16.705>	ἀλλ' ὅτε δὴ τὸ τέταρτον ἐπέσσυτο δαίμονι ἶσος,
<hom. il. 16.706>	δεινὰ δ' ὁμοκλήσας ἔπεα πτερόεντα προσηύδα:
<hom. il. 16.707>	χάζεο διογενὲς Πατρόκλεες: οὔ νύ τοι αἶσα
<hom. il. 16.708>	σῷ ὑπὸ δουρὶ πόλιν πέρθαι Τρώων ἀγερώχων,
<hom. il. 16.709>	οὐδ' ὑπ' ̓Αχιλλῆος, ὅς περ σέο πολλὸν ἀμείνων.

<hom. il. 16.710>	ὣς φάτο, Πάτροκλος δ' ἀνεχάζετο πολλὸν ὀπίσσω
<hom. il. 16.711>	μῆνιν ἀλευάμενος ἑκατηβόλου ̓Απόλλωνος.

<hom. il. 16.712>	̔́Εκτωρ δ' ἐν Σκαιῇσι πύλῃς ἔχε μώνυχας ἵππους:
<hom. il. 16.713>	δίζε γὰρ ἠὲ μάχοιτο κατὰ κλόνον αὖτις ἐλάσσας,
<hom. il. 16.714>	ἦ λαοὺς ἐς τεῖχος ὁμοκλήσειεν ἀλῆναι.
<hom. il. 16.715>	ταῦτ' ἄρα οἱ φρονέοντι παρίστατο Φοῖβος ̓Απόλλων
<hom. il. 16.716>	ἀνέρι εἰσάμενος αἰζηῷ τε κρατερῷ τε
<hom. il. 16.717>	̓Ασίῳ, ὃς μήτρως ἦν ̔́Εκτορος ἱπποδάμοιο
<hom. il. 16.718>	αὐτοκασίγνητος ̔Εκάβης, υἱὸς δὲ Δύμαντος,
<hom. il. 16.719>	ὃς Φρυγίῃ ναίεσκε ῥοῇς ἔπι Σαγγαρίοιο:
<hom. il. 16.720>	τῷ μιν ἐεισάμενος προσέφη Διὸς υἱὸς ̓Απόλλων:
<hom. il. 16.721>	̔́Εκτορ τίπτε μάχης ἀποπαύεαι; οὐδέ τί σε χρή.
<hom. il. 16.722>	αἴθ' ὅσον ἥσσων εἰμί, τόσον σέο φέρτερος εἴην:
<hom. il. 16.723>	τώ κε τάχα στυγερῶς πολέμου ἀπερωήσειας.
<hom. il. 16.724>	ἀλλ' ἄγε Πατρόκλῳ ἔφεπε κρατερώνυχας ἵππους,
<hom. il. 16.725>	αἴ κέν πώς μιν ἕλῃς, δώῃ δέ τοι εὖχος ̓Απόλλων.

<hom. il. 16.726>	ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
<hom. il. 16.727>	Κεβριόνῃ δ' ἐκέλευσε δαί̈φρονι φαίδιμος ̔́Εκτωρ
<hom. il. 16.728>	ἵππους ἐς πόλεμον πεπληγέμεν. αὐτὰρ ̓Απόλλων
<hom. il. 16.729>	δύσεθ' ὅμιλον ἰών, ἐν δὲ κλόνον ̓Αργείοισιν
<hom. il. 16.730>	ἧκε κακόν, Τρωσὶν δὲ καὶ ̔́Εκτορι κῦδος ὄπαζεν.
<hom. il. 16.731>	̔́Εκτωρ δ' ἄλλους μὲν Δαναοὺς ἔα οὐδ' ἐνάριζεν:
<hom. il. 16.732>	αὐτὰρ ὃ Πατρόκλῳ ἔφεπε κρατερώνυχας ἵππους.
<hom. il. 16.733>	Πάτροκλος δ' ἑτέρωθεν ἀφ' ἵππων ἆλτο χαμᾶζε
<hom. il. 16.734>	σκαιῇ ἔγχος ἔχων: ἑτέρηφι δὲ λάζετο πέτρον
<hom. il. 16.735>	μάρμαρον ὀκριόεντα τόν οἱ περὶ χεὶρ ἐκάλυψεν,
<hom. il. 16.736>	ἧκε δ' ἐρεισάμενος, οὐδὲ δὴν χάζετο φωτός,
<hom. il. 16.737>	οὐδ' ἁλίωσε βέλος, βάλε δ' ̔́Εκτορος ἡνιοχῆα
<hom. il. 16.738>	Κεβριόνην νόθον υἱὸν ἀγακλῆος Πριάμοιο
<hom. il. 16.739>	ἵππων ἡνί' ἔχοντα μετώπιον ὀξέϊ λᾶϊ.
<hom. il. 16.740>	ἀμφοτέρας δ' ὀφρῦς σύνελεν λίθος, οὐδέ οἱ ἔσχεν
<hom. il. 16.741>	ὀστέον, ὀφθαλμοὶ δὲ χαμαὶ πέσον ἐν κονίῃσιν
<hom. il. 16.742>	αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς
<hom. il. 16.743>	κάππες' ἀπ' εὐεργέος δίφρου, λίπε δ' ὀστέα θυμός.
<hom. il. 16.744>	τὸν δ' ἐπικερτομέων προσέφης Πατρόκλεες ἱππεῦ:
<hom. il. 16.745>	ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ.
<hom. il. 16.746>	εἰ δή που καὶ πόντῳ ἐν ἰχθυόεντι γένοιτο,
<hom. il. 16.747>	πολλοὺς ἂν κορέσειεν ἀνὴρ ὅδε τήθεα διφῶν
<hom. il. 16.748>	νηὸς ἀποθρῴσκων, εἰ καὶ δυσπέμφελος εἴη,
<hom. il. 16.749>	ὡς νῦν ἐν πεδίῳ ἐξ ἵππων ῥεῖα κυβιστᾷ.
<hom. il. 16.750>	ἦ ῥα καὶ ἐν Τρώεσσι κυβιστητῆρες ἔασιν.

<hom. il. 16.751>	ὣς εἰπὼν ἐπὶ Κεβριόνῃ ἥρωϊ βεβήκει
<hom. il. 16.752>	οἶμα λέοντος ἔχων, ὅς τε σταθμοὺς κεραί̈ζων
<hom. il. 16.753>	ἔβλητο πρὸς στῆθος, ἑή τέ μιν ὤλεσεν ἀλκή:
<hom. il. 16.754>	ὣς ἐπὶ Κεβριόνῃ Πατρόκλεες ἆλσο μεμαώς.
<hom. il. 16.755>	̔́Εκτωρ δ' αὖθ' ἑτέρωθεν ἀφ' ἵππων ἆλτο χαμᾶζε.
<hom. il. 16.756>	τὼ περὶ Κεβριόναο λέονθ' ὣς δηρινθήτην,
<hom. il. 16.757>	ὥ τ' ὄρεος κορυφῇσι περὶ κταμένης ἐλάφοιο
<hom. il. 16.758>	ἄμφω πεινάοντε μέγα φρονέοντε μάχεσθον:
<hom. il. 16.759>	ὣς περὶ Κεβριόναο δύω μήστωρες ἀϋτῆς
<hom. il. 16.760>	Πάτροκλός τε Μενοιτιάδης καὶ φαίδιμος ̔́Εκτωρ
<hom. il. 16.761>	ἵεντ' ἀλλήλων ταμέειν χρόα νηλέϊ χαλκῷ.
<hom. il. 16.762>	̔́Εκτωρ μὲν κεφαλῆφιν ἐπεὶ λάβεν οὐχὶ μεθίει:
<hom. il. 16.763>	Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι
<hom. il. 16.764>	Τρῶες καὶ Δαναοὶ σύναγον κρατερὴν ὑσμίνην.

<hom. il. 16.765>	ὡς δ' Εὖρός τε Νότος τ' ἐριδαίνετον ἀλλήλοιιν
<hom. il. 16.766>	οὔρεος ἐν βήσσῃς βαθέην πελεμιζέμεν ὕλην
<hom. il. 16.767>	φηγόν τε μελίην τε τανύφλοιόν τε κράνειαν,
<hom. il. 16.768>	αἵ τε πρὸς ἀλλήλας ἔβαλον τανυήκεας ὄζους
<hom. il. 16.769>	ἠχῇ θεσπεσίῃ, πάταγος δέ τε ἀγνυμενάων,
<hom. il. 16.770>	ὣς Τρῶες καὶ ̓Αχαιοὶ ἐπ' ἀλλήλοισι θορόντες
<hom. il. 16.771>	δῄουν, οὐδ' ἕτεροι μνώοντ' ὀλοοῖο φόβοιο.
<hom. il. 16.772>	πολλὰ δὲ Κεβριόνην ἀμφ' ὀξέα δοῦρα πεπήγει
<hom. il. 16.773>	ἰοί τε πτερόεντες ἀπὸ νευρῆφι θορόντες,
<hom. il. 16.774>	πολλὰ δὲ χερμάδια μεγάλ' ἀσπίδας ἐστυφέλιξαν
<hom. il. 16.775>	μαρναμένων ἀμφ' αὐτόν: ὃ δ' ἐν στροφάλιγγι κονίης
<hom. il. 16.776>	κεῖτο μέγας μεγαλωστί, λελασμένος ἱπποσυνάων.

<hom. il. 16.777>	ὄφρα μὲν ̓Ηέλιος μέσον οὐρανὸν ἀμφιβεβήκει,
<hom. il. 16.778>	τόφρα μάλ' ἀμφοτέρων βέλε' ἥπτετο, πῖπτε δὲ λαός:
<hom. il. 16.779>	ἦμος δ' ̓Ηέλιος μετενίσετο βουλυτὸν δέ,
<hom. il. 16.780>	καὶ τότε δή ῥ' ὑπὲρ αἶσαν ̓Αχαιοὶ φέρτεροι ἦσαν.
<hom. il. 16.781>	ἐκ μὲν Κεβριόνην βελέων ἥρωα ἔρυσσαν
<hom. il. 16.782>	Τρώων ἐξ ἐνοπῆς, καὶ ἀπ' ὤμων τεύχε' ἕλοντο,
<hom. il. 16.783>	Πάτροκλος δὲ Τρωσὶ κακὰ φρονέων ἐνόρουσε.
<hom. il. 16.784>	τρὶς μὲν ἔπειτ' ἐπόρουσε θοῷ ἀτάλαντος ̓́Αρηϊ
<hom. il. 16.785>	σμερδαλέα ἰάχων, τρὶς δ' ἐννέα φῶτας ἔπεφνεν.
<hom. il. 16.786>	ἀλλ' ὅτε δὴ τὸ τέταρτον ἐπέσσυτο δαίμονι ἶσος,
<hom. il. 16.787>	ἔνθ' ἄρα τοι Πάτροκλε φάνη βιότοιο τελευτή:
<hom. il. 16.788>	ἤντετο γάρ τοι Φοῖβος ἐνὶ κρατερῇ ὑσμίνῃ
<hom. il. 16.789>	δεινός: ὃ μὲν τὸν ἰόντα κατὰ κλόνον οὐκ ἐνόησεν,
<hom. il. 16.790>	ἠέρι γὰρ πολλῇ κεκαλυμμένος ἀντεβόλησε:
<hom. il. 16.791>	στῆ δ' ὄπιθεν, πλῆξεν δὲ μετάφρενον εὐρέε τ' ὤμω
<hom. il. 16.792>	χειρὶ καταπρηνεῖ, στρεφεδίνηθεν δέ οἱ ὄσσε.
<hom. il. 16.793>	τοῦ δ' ἀπὸ μὲν κρατὸς κυνέην βάλε Φοῖβος ̓Απόλλων:
<hom. il. 16.794>	ἣ δὲ κυλινδομένη καναχὴν ἔχε ποσσὶν ὑφ' ἵππων
<hom. il. 16.795>	αὐλῶπις τρυφάλεια, μιάνθησαν δὲ ἔθειραι
<hom. il. 16.796>	αἵματι καὶ κονίῃσι: πάρος γε μὲν οὐ θέμις ἦεν
<hom. il. 16.797>	ἱππόκομον πήληκα μιαίνεσθαι κονίῃσιν,
<hom. il. 16.798>	ἀλλ' ἀνδρὸς θείοιο κάρη χαρίεν τε μέτωπον
<hom. il. 16.799>	ῥύετ' ̓Αχιλλῆος: τότε δὲ Ζεὺς ̔́Εκτορι δῶκεν
<hom. il. 16.800>	ᾗ κεφαλῇ φορέειν, σχεδόθεν δέ οἱ ἦεν ὄλεθρος.
<hom. il. 16.801>	πᾶν δέ οἱ ἐν χείρεσσιν ἄγη δολιχόσκιον ἔγχος
<hom. il. 16.802>	βριθὺ μέγα στιβαρὸν κεκορυθμένον: αὐτὰρ ἀπ' ὤμων
<hom. il. 16.803>	ἀσπὶς σὺν τελαμῶνι χαμαὶ πέσε τερμιόεσσα.
<hom. il. 16.804>	λῦσε δέ οἱ θώρηκα ἄναξ Διὸς υἱὸς ̓Απόλλων.
<hom. il. 16.805>	τὸν δ' ἄτη φρένας εἷλε, λύθεν δ' ὑπὸ φαίδιμα γυῖα,
<hom. il. 16.806>	στῆ δὲ ταφών: ὄπιθεν δὲ μετάφρενον ὀξέϊ δουρὶ
<hom. il. 16.807>	ὤμων μεσσηγὺς σχεδόθεν βάλε Δάρδανος ἀνὴρ
<hom. il. 16.808>	Πανθοί̈δης Εὔφορβος, ὃς ἡλικίην ἐκέκαστο
<hom. il. 16.809>	ἔγχεί̈ θ' ἱπποσύνῃ τε πόδεσσί τε καρπαλίμοισι:
<hom. il. 16.810>	καὶ γὰρ δὴ τότε φῶτας ἐείκοσι βῆσεν ἀφ' ἵππων
<hom. il. 16.811>	πρῶτ' ἐλθὼν σὺν ὄχεσφι διδασκόμενος πολέμοιο:
<hom. il. 16.812>	ὅς τοι πρῶτος ἐφῆκε βέλος Πατρόκλεες ἱππεῦ
<hom. il. 16.813>	οὐδὲ δάμασς': ὃ μὲν αὖτις ἀνέδραμε, μίκτο δ' ὁμίλῳ,
<hom. il. 16.814>	ἐκ χροὸς ἁρπάξας δόρυ μείλινον, οὐδ' ὑπέμεινε
<hom. il. 16.815>	Πάτροκλον γυμνόν περ ἐόντ' ἐν δηϊοτῆτι.
<hom. il. 16.816>	Πάτροκλος δὲ θεοῦ πληγῇ καὶ δουρὶ δαμασθεὶς
<hom. il. 16.817>	ἂψ ἑτάρων εἰς ἔθνος ἐχάζετο κῆρ' ἀλεείνων.

<hom. il. 16.818>	̔́Εκτωρ δ' ὡς εἶδεν Πατροκλῆα μεγάθυμον
<hom. il. 16.819>	ἂψ ἀναχαζόμενον βεβλημένον ὀξέϊ χαλκῷ,
<hom. il. 16.820>	ἀγχίμολόν ῥά οἱ ἦλθε κατὰ στίχας, οὖτα δὲ δουρὶ
<hom. il. 16.821>	νείατον ἐς κενεῶνα, διὰ πρὸ δὲ χαλκὸν ἔλασσε:
<hom. il. 16.822>	δούπησεν δὲ πεσών, μέγα δ' ἤκαχε λαὸν ̓Αχαιῶν:
<hom. il. 16.823>	ὡς δ' ὅτε σῦν ἀκάμαντα λέων ἐβιήσατο χάρμῃ,
<hom. il. 16.824>	ὥ τ' ὄρεος κορυφῇσι μέγα φρονέοντε μάχεσθον
<hom. il. 16.825>	πίδακος ἀμφ' ὀλίγης: ἐθέλουσι δὲ πιέμεν ἄμφω:
<hom. il. 16.826>	πολλὰ δέ τ' ἀσθμαίνοντα λέων ἐδάμασσε βίηφιν:
<hom. il. 16.827>	ὣς πολέας πεφνόντα Μενοιτίου ἄλκιμον υἱὸν
<hom. il. 16.828>	̔́Εκτωρ Πριαμίδης σχεδὸν ἔγχεϊ θυμὸν ἀπηύρα,
<hom. il. 16.829>	καί οἱ ἐπευχόμενος ἔπεα πτερόεντα προσηύδα:
<hom. il. 16.830>	Πάτροκλ' ἦ που ἔφησθα πόλιν κεραϊξέμεν ἁμήν,
<hom. il. 16.831>	Τρωϊάδας δὲ γυναῖκας ἐλεύθερον ἦμαρ ἀπούρας
<hom. il. 16.832>	ἄξειν ἐν νήεσσι φίλην ἐς πατρίδα γαῖαν
<hom. il. 16.833>	νήπιε: τάων δὲ πρόσθ' ̔́Εκτορος ὠκέες ἵπποι
<hom. il. 16.834>	ποσσὶν ὀρωρέχαται πολεμίζειν: ἔγχεϊ δ' αὐτὸς
<hom. il. 16.835>	Τρωσὶ φιλοπτολέμοισι μεταπρέπω, ὅ σφιν ἀμύνω
<hom. il. 16.836>	ἦμαρ ἀναγκαῖον: σὲ δέ τ' ἐνθάδε γῦπες ἔδονται.
<hom. il. 16.837>	ἆ δείλ', οὐδέ τοι ἐσθλὸς ἐὼν χραίσμησεν ̓Αχιλλεύς,
<hom. il. 16.838>	ὅς πού τοι μάλα πολλὰ μένων ἐπετέλλετ' ἰόντι:
<hom. il. 16.839>	μή μοι πρὶν ἰέναι Πατρόκλεες ἱπποκέλευθε
<hom. il. 16.840>	νῆας ἔπι γλαφυρὰς πρὶν ̔́Εκτορος ἀνδροφόνοιο
<hom. il. 16.841>	αἱματόεντα χιτῶνα περὶ στήθεσσι δαί̈ξαι.
<hom. il. 16.842>	ὥς πού σε προσέφη, σοὶ δὲ φρένας ἄφρονι πεῖθε.

<hom. il. 16.843>	τὸν δ' ὀλιγοδρανέων προσέφης Πατρόκλεες ἱππεῦ:
<hom. il. 16.844>	ἤδη νῦν ̔́Εκτορ μεγάλ' εὔχεο: σοὶ γὰρ ἔδωκε
<hom. il. 16.845>	νίκην Ζεὺς Κρονίδης καὶ ̓Απόλλων, οἵ με δάμασσαν
<hom. il. 16.846>	ῥηιδίως: αὐτοὶ γὰρ ἀπ' ὤμων τεύχε' ἕλοντο.
<hom. il. 16.847>	τοιοῦτοι δ' εἴ πέρ μοι ἐείκοσιν ἀντεβόλησαν,
<hom. il. 16.848>	πάντές κ' αὐτόθ' ὄλοντο ἐμῷ ὑπὸ δουρὶ δαμέντες.
<hom. il. 16.849>	ἀλλά με μοῖρ' ὀλοὴ καὶ Λητοῦς ἔκτανεν υἱός,
<hom. il. 16.850>	ἀνδρῶν δ' Εὔφορβος: σὺ δέ με τρίτος ἐξεναρίζεις.
<hom. il. 16.851>	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
<hom. il. 16.852>	οὔ θην οὐδ' αὐτὸς δηρὸν βέῃ, ἀλλά τοι ἤδη
<hom. il. 16.853>	ἄγχι παρέστηκεν θάνατος καὶ μοῖρα κραταιὴ
<hom. il. 16.854>	χερσὶ δαμέντ' ̓Αχιλῆος ἀμύμονος Αἰακίδαο.

<hom. il. 16.855>	ὣς ἄρα μιν εἰπόντα τέλος θανάτοιο κάλυψε:
<hom. il. 16.856>	ψυχὴ δ' ἐκ ῥεθέων πταμένη ̓́Αϊδος δὲ βεβήκει
<hom. il. 16.857>	ὃν πότμον γοόωσα λιποῦς' ἀνδροτῆτα καὶ ἥβην.
<hom. il. 16.858>	τὸν καὶ τεθνηῶτα προσηύδα φαίδιμος ̔́Εκτωρ:
<hom. il. 16.859>	Πατρόκλεις τί νύ μοι μαντεύεαι αἰπὺν ὄλεθρον;
<hom. il. 16.860>	τίς δ' οἶδ' εἴ κ' ̓Αχιλεὺς Θέτιδος πάϊς ἠϋκόμοιο
<hom. il. 16.861>	φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;

<hom. il. 16.862>	ὣς ἄρα φωνήσας δόρυ χάλκεον ἐξ ὠτειλῆς
<hom. il. 16.863>	εἴρυσε λὰξ προσβάς, τὸν δ' ὕπτιον ὦς' ἀπὸ δουρός.
<hom. il. 16.864>	αὐτίκα δὲ ξὺν δουρὶ μετ' Αὐτομέδοντα βεβήκει
<hom. il. 16.865>	ἀντίθεον θεράποντα ποδώκεος Αἰακίδαο:
<hom. il. 16.866>	ἵετο γὰρ βαλέειν: τὸν δ' ἔκφερον ὠκέες ἵπποι
<hom. il. 16.867>	ἄμβροτοι, οὓς Πηλῆϊ θεοὶ δόσαν ἀγλαὰ δῶρα.

