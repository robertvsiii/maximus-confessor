<hom. il. 17.1>	οὐδ' ἔλαθ' ̓Ατρέος υἱὸν ἀρηί̈φιλον Μενέλαον
<hom. il. 17.2>	Πάτροκλος Τρώεσσι δαμεὶς ἐν δηϊοτῆτι.
<hom. il. 17.3>	βῆ δὲ διὰ προμάχων κεκορυθμένος αἴθοπι χαλκῷ,
<hom. il. 17.4>	ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ
<hom. il. 17.5>	πρωτοτόκος κινυρὴ οὐ πρὶν εἰδυῖα τόκοιο:
<hom. il. 17.6>	ὣς περὶ Πατρόκλῳ βαῖνε ξανθὸς Μενέλαος.
<hom. il. 17.7>	πρόσθε δέ οἱ δόρυ τ' ἔσχε καὶ ἀσπίδα πάντος' ἐί̈σην,
<hom. il. 17.8>	τὸν κτάμεναι μεμαὼς ὅς τις τοῦ γ' ἀντίος ἔλθοι.
<hom. il. 17.9>	οὐδ' ἄρα Πάνθου υἱὸς ἐϋμμελίης ἀμέλησε
<hom. il. 17.10>	Πατρόκλοιο πεσόντος ἀμύμονος: ἄγχι δ' ἄρ' αὐτοῦ
<hom. il. 17.11>	ἔστη, καὶ προσέειπεν ἀρηί̈φιλον Μενέλαον:
<hom. il. 17.12>	̓Ατρεί̈δη Μενέλαε διοτρεφὲς ὄρχαμε λαῶν
<hom. il. 17.13>	χάζεο, λεῖπε δὲ νεκρόν, ἔα δ' ἔναρα βροτόεντα:
<hom. il. 17.14>	οὐ γάρ τις πρότερος Τρώων κλειτῶν τ' ἐπικούρων
<hom. il. 17.15>	Πάτροκλον βάλε δουρὶ κατὰ κρατερὴν ὑσμίνην:
<hom. il. 17.16>	τώ με ἔα κλέος ἐσθλὸν ἐνὶ Τρώεσσιν ἀρέσθαι,
<hom. il. 17.17>	μή σε βάλω, ἀπὸ δὲ μελιηδέα θυμὸν ἕλωμαι.

<hom. il. 17.18>	τὸν δὲ μέγ' ὀχθήσας προσέφη ξανθὸς Μενέλαος:
<hom. il. 17.19>	Ζεῦ πάτερ οὐ μὲν καλὸν ὑπέρβιον εὐχετάασθαι.
<hom. il. 17.20>	οὔτ' οὖν παρδάλιος τόσσον μένος οὔτε λέοντος
<hom. il. 17.21>	οὔτε συὸς κάπρου ὀλοόφρονος, οὗ τε μέγιστος
<hom. il. 17.22>	θυμὸς ἐνὶ στήθεσσι περὶ σθένεϊ βλεμεαίνει,
<hom. il. 17.23>	ὅσσον Πάνθου υἷες ἐϋμμελίαι φρονέουσιν.
<hom. il. 17.24>	οὐδὲ μὲν οὐδὲ βίη ̔Υπερήνορος ἱπποδάμοιο
<hom. il. 17.25>	ἧς ἥβης ἀπόνηθ', ὅτε μ' ὤνατο καί μ' ὑπέμεινε
<hom. il. 17.26>	καί μ' ἔφατ' ἐν Δαναοῖσιν ἐλέγχιστον πολεμιστὴν
<hom. il. 17.27>	ἔμμεναι: οὐδέ ἕ φημι πόδεσσί γε οἷσι κιόντα
<hom. il. 17.28>	εὐφρῆναι ἄλοχόν τε φίλην κεδνούς τε τοκῆας.
<hom. il. 17.29>	ὥς θην καὶ σὸν ἐγὼ λύσω μένος εἴ κέ μευ ἄντα
<hom. il. 17.30>	στήῃς: ἀλλά ς' ἔγωγ' ἀναχωρήσαντα κελεύω
<hom. il. 17.31>	ἐς πληθὺν ἰέναι, μηδ' ἀντίος ἵστας' ἐμεῖο
<hom. il. 17.32>	πρίν τι κακὸν παθέειν: ῥεχθὲν δέ τε νήπιος ἔγνω.

<hom. il. 17.33>	ὣς φάτο, τὸν δ' οὐ πεῖθεν: ἀμειβόμενος δὲ προσηύδα:
<hom. il. 17.34>	νῦν μὲν δὴ Μενέλαε διοτρεφὲς ἦ μάλα τείσεις
<hom. il. 17.35>	γνωτὸν ἐμὸν τὸν ἔπεφνες, ἐπευχόμενος δ' ἀγορεύεις,
<hom. il. 17.36>	χήρωσας δὲ γυναῖκα μυχῷ θαλάμοιο νέοιο,
<hom. il. 17.37>	ἀρητὸν δὲ τοκεῦσι γόον καὶ πένθος ἔθηκας.
<hom. il. 17.38>	ἦ κέ σφιν δειλοῖσι γόου κατάπαυμα γενοίμην
<hom. il. 17.39>	εἴ κεν ἐγὼ κεφαλήν τε τεὴν καὶ τεύχε' ἐνείκας
<hom. il. 17.40>	Πάνθῳ ἐν χείρεσσι βάλω καὶ Φρόντιδι δίῃ.
<hom. il. 17.41>	ἀλλ' οὐ μὰν ἔτι δηρὸν ἀπείρητος πόνος ἔσται
<hom. il. 17.42>	οὐδ' ἔτ' ἀδήριτος ἤτ' ἀλκῆς ἤτε φόβοιο.

<hom. il. 17.43>	ὣς εἰπὼν οὔτησε κατ' ἀσπίδα πάντος' ἐί̈σην:
<hom. il. 17.44>	οὐδ' ἔρρηξεν χαλκός, ἀνεγνάμφθη δέ οἱ αἰχμὴ
<hom. il. 17.45>	ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ
<hom. il. 17.46>	̓Ατρεί̈δης Μενέλαος ἐπευξάμενος Διὶ πατρί:
<hom. il. 17.47>	ἂψ δ' ἀναχαζομένοιο κατὰ στομάχοιο θέμεθλα
<hom. il. 17.48>	νύξ', ἐπὶ δ' αὐτὸς ἔρεισε βαρείῃ χειρὶ πιθήσας:
<hom. il. 17.49>	ἀντικρὺ δ' ἁπαλοῖο δι' αὐχένος ἤλυθ' ἀκωκή,
<hom. il. 17.50>	δούπησεν δὲ πεσών, ἀράβησε δὲ τεύχε' ἐπ' αὐτῷ.
<hom. il. 17.51>	αἵματί οἱ δεύοντο κόμαι Χαρίτεσσιν ὁμοῖαι
<hom. il. 17.52>	πλοχμοί θ', οἳ χρυσῷ τε καὶ ἀργύρῳ ἐσφήκωντο.
<hom. il. 17.53>	οἷον δὲ τρέφει ἔρνος ἀνὴρ ἐριθηλὲς ἐλαίης
<hom. il. 17.54>	χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,
<hom. il. 17.55>	καλὸν τηλεθάον: τὸ δέ τε πνοιαὶ δονέουσι
<hom. il. 17.56>	παντοίων ἀνέμων, καί τε βρύει ἄνθεϊ λευκῷ:
<hom. il. 17.57>	ἐλθὼν δ' ἐξαπίνης ἄνεμος σὺν λαίλαπι πολλῇ
<hom. il. 17.58>	βόθρου τ' ἐξέστρεψε καὶ ἐξετάνυσς' ἐπὶ γαίῃ:
<hom. il. 17.59>	τοῖον Πάνθου υἱὸν ἐϋμμελίην Εὔφορβον
<hom. il. 17.60>	̓Ατρεί̈δης Μενέλαος ἐπεὶ κτάνε τεύχε' ἐσύλα.

<hom. il. 17.61>	ὡς δ' ὅτε τίς τε λέων ὀρεσίτροφος ἀλκὶ πεποιθὼς
<hom. il. 17.62>	βοσκομένης ἀγέλης βοῦν ἁρπάσῃ ἥ τις ἀρίστη:
<hom. il. 17.63>	τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι
<hom. il. 17.64>	πρῶτον, ἔπειτα δέ θ' αἷμα καὶ ἔγκατα πάντα λαφύσσει
<hom. il. 17.65>	δῃῶν: ἀμφὶ δὲ τόν γε κύνες τ' ἄνδρές τε νομῆες
<hom. il. 17.66>	πολλὰ μάλ' ἰύζουσιν ἀπόπροθεν οὐδ' ἐθέλουσιν
<hom. il. 17.67>	ἀντίον ἐλθέμεναι: μάλα γὰρ χλωρὸν δέος αἱρεῖ:
<hom. il. 17.68>	ὣς τῶν οὔ τινι θυμὸς ἐνὶ στήθεσσιν ἐτόλμα
<hom. il. 17.69>	ἀντίον ἐλθέμεναι Μενελάου κυδαλίμοιο.
<hom. il. 17.70>	ἔνθά κε ῥεῖα φέροι κλυτὰ τεύχεα Πανθοί̈δαο
<hom. il. 17.71>	̓Ατρεί̈δης, εἰ μή οἱ ἀγάσσατο Φοῖβος ̓Απόλλων,
<hom. il. 17.72>	ὅς ῥά οἱ ̔́Εκτορ' ἐπῶρσε θοῷ ἀτάλαντον ̓́Αρηϊ
<hom. il. 17.73>	ἀνέρι εἰσάμενος Κικόνων ἡγήτορι Μέντῃ:
<hom. il. 17.74>	καί μιν φωνήσας ἔπεα πτερόεντα προσηύδα:
<hom. il. 17.75>	̔́Εκτορ νῦν σὺ μὲν ὧδε θέεις ἀκίχητα διώκων
<hom. il. 17.76>	ἵππους Αἰακίδαο δαί̈φρονος: οἳ δ' ἀλεγεινοὶ
<hom. il. 17.77>	ἀνδράσι γε θνητοῖσι δαμήμεναι ἠδ' ὀχέεσθαι
<hom. il. 17.78>	ἄλλῳ γ' ἢ ̓Αχιλῆϊ, τὸν ἀθανάτη τέκε μήτηρ.
<hom. il. 17.79>	τόφρα δέ τοι Μενέλαος ἀρήϊος ̓Ατρέος υἱὸς
<hom. il. 17.80>	Πατρόκλῳ περιβὰς Τρώων τὸν ἄριστον ἔπεφνε
<hom. il. 17.81>	Πανθοί̈δην Εὔφορβον, ἔπαυσε δὲ θούριδος ἀλκῆς.

<hom. il. 17.82>	ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
<hom. il. 17.83>	̔́Εκτορα δ' αἰνὸν ἄχος πύκασε φρένας ἀμφὶ μελαίνας:
<hom. il. 17.84>	πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω
<hom. il. 17.85>	τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ
<hom. il. 17.86>	κείμενον: ἔρρει δ' αἷμα κατ' οὐταμένην ὠτειλήν.
<hom. il. 17.87>	βῆ δὲ διὰ προμάχων κεκορυθμένος αἴθοπι χαλκῷ
<hom. il. 17.88>	ὀξέα κεκλήγων φλογὶ εἴκελος ̔Ηφαίστοιο
<hom. il. 17.89>	ἀσβέστῳ: οὐδ' υἱὸν λάθεν ̓Ατρέος ὀξὺ βοήσας:
<hom. il. 17.90>	ὀχθήσας δ' ἄρα εἶπε πρὸς ὃν μεγαλήτορα θυμόν:
<hom. il. 17.91>	ὤ μοι ἐγὼν εἰ μέν κε λίπω κάτα τεύχεα καλὰ
<hom. il. 17.92>	Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,
<hom. il. 17.93>	μή τίς μοι Δαναῶν νεμεσήσεται ὅς κεν ἴδηται.
<hom. il. 17.94>	εἰ δέ κεν ̔́Εκτορι μοῦνος ἐὼν καὶ Τρωσὶ μάχωμαι
<hom. il. 17.95>	αἰδεσθείς, μή πώς με περιστήως' ἕνα πολλοί:
<hom. il. 17.96>	Τρῶας δ' ἐνθάδε πάντας ἄγει κορυθαίολος ̔́Εκτωρ.
<hom. il. 17.97>	ἀλλὰ τί ἤ μοι ταῦτα φίλος διελέξατο θυμός;
<hom. il. 17.98>	ὁππότ' ἀνὴρ ἐθέλῃ πρὸς δαίμονα φωτὶ μάχεσθαι
<hom. il. 17.99>	ὅν κε θεὸς τιμᾷ, τάχα οἱ μέγα πῆμα κυλίσθη.
<hom. il. 17.100>	τώ μ' οὔ τις Δαναῶν νεμεσήσεται ὅς κεν ἴδηται
<hom. il. 17.101>	̔́Εκτορι χωρήσαντ', ἐπεὶ ἐκ θεόφιν πολεμίζει.
<hom. il. 17.102>	εἰ δέ που Αἴαντός γε βοὴν ἀγαθοῖο πυθοίμην,
<hom. il. 17.103>	ἄμφω κ' αὖτις ἰόντες ἐπιμνησαίμεθα χάρμης
<hom. il. 17.104>	καὶ πρὸς δαίμονά περ, εἴ πως ἐρυσαίμεθα νεκρὸν
<hom. il. 17.105>	Πηλεί̈δῃ ̓Αχιλῆϊ: κακῶν δέ κε φέρτατον εἴη.

<hom. il. 17.106>	εἷος ὁ ταῦθ' ὅρμαινε κατὰ φρένα καὶ κατὰ θυμὸν
<hom. il. 17.107>	τόφρα δ' ἐπὶ Τρώων στίχες ἤλυθον: ἦρχε δ' ἄρ' ̔́Εκτωρ.
<hom. il. 17.108>	αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν
<hom. il. 17.109>	ἐντροπαλιζόμενος ὥς τε λὶς ἠϋγένειος,
<hom. il. 17.110>	ὅν ῥα κύνες τε καὶ ἄνδρες ἀπὸ σταθμοῖο δίωνται
<hom. il. 17.111>	ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ
<hom. il. 17.112>	παχνοῦται, ἀέκων δέ τ' ἔβη ἀπὸ μεσσαύλοιο:
<hom. il. 17.113>	ὣς ἀπὸ Πατρόκλοιο κίε ξανθὸς Μενέλαος.
<hom. il. 17.114>	στῆ δὲ μεταστρεφθεὶς ἐπεὶ ἵκετο ἔθνος ἑταίρων
<hom. il. 17.115>	παπταίνων Αἴαντα μέγαν Τελαμώνιον υἱόν.
<hom. il. 17.116>	τὸν δὲ μάλ' αἶψ' ἐνόησε μάχης ἐπ' ἀριστερὰ πάσης
<hom. il. 17.117>	θαρσύνονθ' ἑτάρους καὶ ἐποτρύνοντα μάχεσθαι:
<hom. il. 17.118>	θεσπέσιον γάρ σφιν φόβον ἔμβαλε Φοῖβος ̓Απόλλων:
<hom. il. 17.119>	βῆ δὲ θέειν, εἶθαρ δὲ παριστάμενος ἔπος ηὔδα.
<hom. il. 17.120>	Αἶαν δεῦρο πέπον, περὶ Πατρόκλοιο θανόντος
<hom. il. 17.121>	σπεύσομεν, αἴ κε νέκυν περ ̓Αχιλλῆϊ προφέρωμεν
<hom. il. 17.122>	γυμνόν: ἀτὰρ τά γε τεύχε' ἔχει κορυθαίολος ̔́Εκτωρ.

<hom. il. 17.123>	ὣς ἔφατ', Αἴαντι δὲ δαί̈φρονι θυμὸν ὄρινε:
<hom. il. 17.124>	βῆ δὲ διὰ προμάχων, ἅμα δὲ ξανθὸς Μενέλαος.
<hom. il. 17.125>	̔́Εκτωρ μὲν Πάτροκλον ἐπεὶ κλυτὰ τεύχε' ἀπηύρα,
<hom. il. 17.126>	ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,
<hom. il. 17.127>	τὸν δὲ νέκυν Τρῳῇσιν ἐρυσσάμενος κυσὶ δοίη.
<hom. il. 17.128>	Αἴας δ' ἐγγύθεν ἦλθε φέρων σάκος ἠύ̈τε πύργον:
<hom. il. 17.129>	̔́Εκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,
<hom. il. 17.130>	ἐς δίφρον δ' ἀνόρουσε: δίδου δ' ὅ γε τεύχεα καλὰ
<hom. il. 17.131>	Τρωσὶ φέρειν προτὶ ἄστυ, μέγα κλέος ἔμμεναι αὐτῷ.
<hom. il. 17.132>	Αἴας δ' ἀμφὶ Μενοιτιάδῃ σάκος εὐρὺ καλύψας
<hom. il. 17.133>	ἑστήκει ὥς τίς τε λέων περὶ οἷσι τέκεσσιν,
<hom. il. 17.134>	ᾧ ῥά τε νήπι' ἄγοντι συναντήσωνται ἐν ὕλῃ
<hom. il. 17.135>	ἄνδρες ἐπακτῆρες: ὃ δέ τε σθένεϊ βλεμεαίνει,
<hom. il. 17.136>	πᾶν δέ τ' ἐπισκύνιον κάτω ἕλκεται ὄσσε καλύπτων:
<hom. il. 17.137>	ὣς Αἴας περὶ Πατρόκλῳ ἥρωϊ βεβήκει.
<hom. il. 17.138>	̓Ατρεί̈δης δ' ἑτέρωθεν ἀρηί̈φιλος Μενέλαος
<hom. il. 17.139>	ἑστήκει, μέγα πένθος ἐνὶ στήθεσσιν ἀέξων.

<hom. il. 17.140>	Γλαῦκος δ' ̔Ιππολόχοιο πάϊς Λυκίων ἀγὸς ἀνδρῶν
<hom. il. 17.141>	̔́Εκτορ' ὑπόδρα ἰδὼν χαλεπῷ ἠνίπαπε μύθῳ:
<hom. il. 17.142>	̔́Εκτορ εἶδος ἄριστε μάχης ἄρα πολλὸν ἐδεύεο.
<hom. il. 17.143>	ἦ ς' αὔτως κλέος ἐσθλὸν ἔχει φύξηλιν ἐόντα.
<hom. il. 17.144>	φράζεο νῦν ὅππως κε πόλιν καὶ ἄστυ σαώσῃς
<hom. il. 17.145>	οἶος σὺν λαοῖς τοὶ ̓Ιλίῳ ἐγγεγάασιν:
<hom. il. 17.146>	οὐ γάρ τις Λυκίων γε μαχησόμενος Δαναοῖσιν
<hom. il. 17.147>	εἶσι περὶ πτόλιος, ἐπεὶ οὐκ ἄρα τις χάρις ἦεν
<hom. il. 17.148>	μάρνασθαι δηί̈οισιν ἐπ' ἀνδράσι νωλεμὲς αἰεί.
<hom. il. 17.149>	πῶς κε σὺ χείρονα φῶτα σαώσειας μεθ' ὅμιλον
<hom. il. 17.150>	σχέτλι', ἐπεὶ Σαρπηδόν' ἅμα ξεῖνον καὶ ἑταῖρον
<hom. il. 17.151>	κάλλιπες ̓Αργείοισιν ἕλωρ καὶ κύρμα γενέσθαι,
<hom. il. 17.152>	ὅς τοι πόλλ' ὄφελος γένετο πτόλεί̈ τε καὶ αὐτῷ
<hom. il. 17.153>	ζωὸς ἐών: νῦν δ' οὔ οἱ ἀλαλκέμεναι κύνας ἔτλης.
<hom. il. 17.154>	τὼ νῦν εἴ τις ἐμοὶ Λυκίων ἐπιπείσεται ἀνδρῶν
<hom. il. 17.155>	οἴκαδ' ἴμεν, Τροίῃ δὲ πεφήσεται αἰπὺς ὄλεθρος.
<hom. il. 17.156>	εἰ γὰρ νῦν Τρώεσσι μένος πολυθαρσὲς ἐνείη
<hom. il. 17.157>	ἄτρομον, οἷόν τ' ἄνδρας ἐσέρχεται οἳ περὶ πάτρης
<hom. il. 17.158>	ἀνδράσι δυσμενέεσσι πόνον καὶ δῆριν ἔθεντο,
<hom. il. 17.159>	αἶψά κε Πάτροκλον ἐρυσαίμεθα ̓́Ιλιον εἴσω.
<hom. il. 17.160>	εἰ δ' οὗτος προτὶ ἄστυ μέγα Πριάμοιο ἄνακτος
<hom. il. 17.161>	ἔλθοι τεθνηὼς καί μιν ἐρυσαίμεθα χάρμης,
<hom. il. 17.162>	αἶψά κεν ̓Αργεῖοι Σαρπηδόνος ἔντεα καλὰ
<hom. il. 17.163>	λύσειαν, καί κ' αὐτὸν ἀγοίμεθα ̓́Ιλιον εἴσω:
<hom. il. 17.164>	τοίου γὰρ θεράπων πέφατ' ἀνέρος, ὃς μέγ' ἄριστος
<hom. il. 17.165>	̓Αργείων παρὰ νηυσὶ καὶ ἀγχέμαχοι θεράποντες.
<hom. il. 17.166>	ἀλλὰ σύ γ' Αἴαντος μεγαλήτορος οὐκ ἐτάλασσας
<hom. il. 17.167>	στήμεναι ἄντα κατ' ὄσσε ἰδὼν δηί̈ων ἐν ἀϋτῇ,
<hom. il. 17.168>	οὐδ' ἰθὺς μαχέσασθαι, ἐπεὶ σέο φέρτερός ἐστι.

<hom. il. 17.169>	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
<hom. il. 17.170>	Γλαῦκε τί ἢ δὲ σὺ τοῖος ἐὼν ὑπέροπλον ἔειπες;
<hom. il. 17.171>	ὢ πόποι ἦ τ' ἐφάμην σὲ περὶ φρένας ἔμμεναι ἄλλων
<hom. il. 17.172>	τῶν ὅσσοι Λυκίην ἐριβώλακα ναιετάουσι:
<hom. il. 17.173>	νῦν δέ σευ ὠνοσάμην πάγχυ φρένας οἷον ἔειπες,
<hom. il. 17.174>	ὅς τέ με φῂς Αἴαντα πελώριον οὐχ ὑπομεῖναι.
<hom. il. 17.175>	οὔ τοι ἐγὼν ἔρριγα μάχην οὐδὲ κτύπον ἵππων:
<hom. il. 17.176>	ἀλλ' αἰεί τε Διὸς κρείσσων νόος αἰγιόχοιο,
<hom. il. 17.177>	ὅς τε καὶ ἄλκιμον ἄνδρα φοβεῖ καὶ ἀφείλετο νίκην
<hom. il. 17.178>	ῥηϊδίως, ὁτὲ δ' αὐτὸς ἐποτρύνει μαχέσασθαι.
<hom. il. 17.179>	ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,
<hom. il. 17.180>	ἠὲ πανημέριος κακὸς ἔσσομαι, ὡς ἀγορεύεις,
<hom. il. 17.181>	ἦ τινα καὶ Δαναῶν ἀλκῆς μάλα περ μεμαῶτα
<hom. il. 17.182>	σχήσω ἀμυνέμεναι περὶ Πατρόκλοιο θανόντος.

<hom. il. 17.183>	ὣς εἰπὼν Τρώεσσιν ἐκέκλετο μακρὸν ἀύ̈σας:
<hom. il. 17.184>	Τρῶες καὶ Λύκιοι καὶ Δάρδανοι ἀγχιμαχηταί,
<hom. il. 17.185>	ἀνέρες ἔστε φίλοι, μνήσασθε δὲ θούριδος ἀλκῆς,
<hom. il. 17.186>	ὄφρ' ἂν ἐγὼν ̓Αχιλῆος ἀμύμονος ἔντεα δύω
<hom. il. 17.187>	καλά, τὰ Πατρόκλοιο βίην ἐνάριξα κατακτάς.

<hom. il. 17.188>	ὣς ἄρα φωνήσας ἀπέβη κορυθαίολος ̔́Εκτωρ
<hom. il. 17.189>	δηί̈ου ἐκ πολέμοιο: θέων δ' ἐκίχανεν ἑταίρους
<hom. il. 17.190>	ὦκα μάλ' οὔ πω τῆλε ποσὶ κραιπνοῖσι μετασπών,
<hom. il. 17.191>	οἳ προτὶ ἄστυ φέρον κλυτὰ τεύχεα Πηλεί̈ωνος.
<hom. il. 17.192>	στὰς δ' ἀπάνευθε μάχης πολυδακρύου ἔντε' ἄμειβεν:
<hom. il. 17.193>	ἤτοι ὃ μὲν τὰ ἃ δῶκε φέρειν προτὶ ̓́Ιλιον ἱρὴν
<hom. il. 17.194>	Τρωσὶ φιλοπτολέμοισιν, ὃ δ' ἄμβροτα τεύχεα δῦνε
<hom. il. 17.195>	Πηλεί̈δεω ̓Αχιλῆος ἅ οἱ θεοὶ Οὐρανίωνες
<hom. il. 17.196>	πατρὶ φίλῳ ἔπορον: ὃ δ' ἄρα ᾧ παιδὶ ὄπασσε
<hom. il. 17.197>	γηράς: ἀλλ' οὐχ υἱὸς ἐν ἔντεσι πατρὸς ἐγήρα.

<hom. il. 17.198>	τὸν δ' ὡς οὖν ἀπάνευθεν ἴδεν νεφεληγερέτα Ζεὺς
<hom. il. 17.199>	τεύχεσι Πηλεί̈δαο κορυσσόμενον θείοιο,
<hom. il. 17.200>	κινήσας ῥα κάρη προτὶ ὃν μυθήσατο θυμόν:
<hom. il. 17.201>	ἆ δείλ' οὐδέ τί τοι θάνατος καταθύμιός ἐστιν
<hom. il. 17.202>	ὃς δή τοι σχεδὸν εἶσι: σὺ δ' ἄμβροτα τεύχεα δύνεις
<hom. il. 17.203>	ἀνδρὸς ἀριστῆος, τόν τε τρομέουσι καὶ ἄλλοι:
<hom. il. 17.204>	τοῦ δὴ ἑταῖρον ἔπεφνες ἐνηέα τε κρατερόν τε,
<hom. il. 17.205>	τεύχεα δ' οὐ κατὰ κόσμον ἀπὸ κρατός τε καὶ ὤμων
<hom. il. 17.206>	εἵλευ: ἀτάρ τοι νῦν γε μέγα κράτος ἐγγυαλίξω,
<hom. il. 17.207>	τῶν ποινὴν ὅ τοι οὔ τι μάχης ἐκνοστήσαντι
<hom. il. 17.208>	δέξεται ̓Ανδρομάχη κλυτὰ τεύχεα Πηλεί̈ωνος.

<hom. il. 17.209>	ἦ καὶ κυανέῃσιν ἐπ' ὀφρύσι νεῦσε Κρονίων.
<hom. il. 17.210>	̔́Εκτορι δ' ἥρμοσε τεύχε' ἐπὶ χροί̈, δῦ δέ μιν ̓́Αρης
<hom. il. 17.211>	δεινὸς ἐνυάλιος, πλῆσθεν δ' ἄρα οἱ μέλε' ἐντὸς
<hom. il. 17.212>	ἀλκῆς καὶ σθένεος: μετὰ δὲ κλειτοὺς ἐπικούρους
<hom. il. 17.213>	βῆ ῥα μέγα ἰάχων: ἰνδάλλετο δέ σφισι πᾶσι
<hom. il. 17.214>	τεύχεσι λαμπόμενος μεγαθύμου Πηλεί̈ωνος.
<hom. il. 17.215>	ὄτρυνεν δὲ ἕκαστον ἐποιχόμενος ἐπέεσσι
<hom. il. 17.216>	Μέσθλην τε Γλαῦκόν τε Μέδοντά τε Θερσίλοχόν τε
<hom. il. 17.217>	̓Αστεροπαῖόν τε Δεισήνορά θ' ̔Ιππόθοόν τε
<hom. il. 17.218>	Φόρκυν τε Χρομίον τε καὶ ̓́Εννομον οἰωνιστήν:
<hom. il. 17.219>	τοὺς ὅ γ' ἐποτρύνων ἔπεα πτερόεντα προσηύδα:
<hom. il. 17.220>	κέκλυτε μυρία φῦλα περικτιόνων ἐπικούρων:
<hom. il. 17.221>	οὐ γὰρ ἐγὼ πληθὺν διζήμενος οὐδὲ χατίζων
<hom. il. 17.222>	ἐνθάδ' ἀφ' ὑμετέρων πολίων ἤγειρα ἕκαστον,
<hom. il. 17.223>	ἀλλ' ἵνα μοι Τρώων ἀλόχους καὶ νήπια τέκνα
<hom. il. 17.224>	προφρονέως ῥύοισθε φιλοπτολέμων ὑπ' ̓Αχαιῶν.
<hom. il. 17.225>	τὰ φρονέων δώροισι κατατρύχω καὶ ἐδωδῇ
<hom. il. 17.226>	λαούς, ὑμέτερον δὲ ἑκάστου θυμὸν ἀέξω.
<hom. il. 17.227>	τώ τις νῦν ἰθὺς τετραμμένος ἢ ἀπολέσθω
<hom. il. 17.228>	ἠὲ σαωθήτω: ἣ γὰρ πολέμου ὀαριστύς.
<hom. il. 17.229>	ὃς δέ κε Πάτροκλον καὶ τεθνηῶτά περ ἔμπης
<hom. il. 17.230>	Τρῶας ἐς ἱπποδάμους ἐρύσῃ, εἴξῃ δέ οἱ Αἴας,
<hom. il. 17.231>	ἥμισυ τῷ ἐνάρων ἀποδάσσομαι, ἥμισυ δ' αὐτὸς
<hom. il. 17.232>	ἕξω ἐγώ: τὸ δέ οἱ κλέος ἔσσεται ὅσσον ἐμοί περ.

<hom. il. 17.233>	ὣς ἔφαθ', οἳ δ' ἰθὺς Δαναῶν βρίσαντες ἔβησαν
<hom. il. 17.234>	δούρατ' ἀνασχόμενοι: μάλα δέ σφισιν ἔλπετο θυμὸς
<hom. il. 17.235>	νεκρὸν ὑπ' Αἴαντος ἐρύειν Τελαμωνιάδαο
<hom. il. 17.236>	νήπιοι: ἦ τε πολέσσιν ἐπ' αὐτῷ θυμὸν ἀπηύρα.
<hom. il. 17.237>	καὶ τότ' ἄρ' Αἴας εἶπε βοὴν ἀγαθὸν Μενέλαον:
<hom. il. 17.238>	ὦ πέπον ὦ Μενέλαε διοτρεφὲς οὐκέτι νῶϊ
<hom. il. 17.239>	ἔλπομαι αὐτώ περ νοστησέμεν ἐκ πολέμοιο.
<hom. il. 17.240>	οὔ τι τόσον νέκυος περιδείδια Πατρόκλοιο,
<hom. il. 17.241>	ὅς κε τάχα Τρώων κορέει κύνας ἠδ' οἰωνούς,
<hom. il. 17.242>	ὅσσον ἐμῇ κεφαλῇ περιδείδια μή τι πάθῃσι,
<hom. il. 17.243>	καὶ σῇ, ἐπεὶ πολέμοιο νέφος περὶ πάντα καλύπτει
<hom. il. 17.244>	̔́Εκτωρ, ἡμῖν δ' αὖτ' ἀναφαίνεται αἰπὺς ὄλεθρος.
<hom. il. 17.245>	ἀλλ' ἄγ' ἀριστῆας Δαναῶν κάλει, ἤν τις ἀκούσῃ.

<hom. il. 17.246>	ὣς ἔφατ', οὐδ' ἀπίθησε βοὴν ἀγαθὸς Μενέλαος,
<hom. il. 17.247>	ἤϋσεν δὲ διαπρύσιον Δαναοῖσι γεγωνώς:
<hom. il. 17.248>	ὦ φίλοι ̓Αργείων ἡγήτορες ἠδὲ μέδοντες
<hom. il. 17.249>	οἵ τε παρ' ̓Ατρεί̈δῃς ̓Αγαμέμνονι καὶ Μενελάῳ
<hom. il. 17.250>	δήμια πίνουσιν καὶ σημαίνουσιν ἕκαστος
<hom. il. 17.251>	λαοῖς: ἐκ δὲ Διὸς τιμὴ καὶ κῦδος ὀπηδεῖ.
<hom. il. 17.252>	ἀργαλέον δέ μοί ἐστι διασκοπιᾶσθαι ἕκαστον
<hom. il. 17.253>	ἡγεμόνων: τόσση γὰρ ἔρις πολέμοιο δέδηεν:
<hom. il. 17.254>	ἀλλά τις αὐτὸς ἴτω, νεμεσιζέσθω δ' ἐνὶ θυμῷ
<hom. il. 17.255>	Πάτροκλον Τρῳῇσι κυσὶν μέλπηθρα γενέσθαι.

<hom. il. 17.256>	ὣς ἔφατ', ὀξὺ δ' ἄκουσεν ̓Οϊλῆος ταχὺς Αἴας:
<hom. il. 17.257>	πρῶτος δ' ἀντίος ἦλθε θέων ἀνὰ δηϊοτῆτα,
<hom. il. 17.258>	τὸν δὲ μετ' ̓Ιδομενεὺς καὶ ὀπάων ̓Ιδομενῆος
<hom. il. 17.259>	Μηριόνης ἀτάλαντος ̓Ενυαλίῳ ἀνδρειφόντῃ.
<hom. il. 17.260>	τῶν δ' ἄλλων τίς κεν ᾗσι φρεσὶν οὐνόματ' εἴποι,
<hom. il. 17.261>	ὅσσοι δὴ μετόπισθε μάχην ἤγειραν ̓Αχαιῶν;

<hom. il. 17.262>	Τρῶες δὲ προὔτυψαν ἀολλέες: ἦρχε δ' ἄρ' ̔́Εκτωρ.
<hom. il. 17.263>	ὡς δ' ὅτ' ἐπὶ προχοῇσι διιπετέος ποταμοῖο
<hom. il. 17.264>	βέβρυχεν μέγα κῦμα ποτὶ ῥόον, ἀμφὶ δέ τ' ἄκραι
<hom. il. 17.265>	ἠϊόνες βοόωσιν ἐρευγομένης ἁλὸς ἔξω,
<hom. il. 17.266>	τόσσῃ ἄρα Τρῶες ἰαχῇ ἴσαν. αὐτὰρ ̓Αχαιοὶ
<hom. il. 17.267>	ἕστασαν ἀμφὶ Μενοιτιάδῃ ἕνα θυμὸν ἔχοντες
<hom. il. 17.268>	φραχθέντες σάκεσιν χαλκήρεσιν: ἀμφὶ δ' ἄρά σφι
<hom. il. 17.269>	λαμπρῇσιν κορύθεσσι Κρονίων ἠέρα πολλὴν
<hom. il. 17.270>	χεῦ', ἐπεὶ οὐδὲ Μενοιτιάδην ἔχθαιρε πάρος γε,
<hom. il. 17.271>	ὄφρα ζωὸς ἐὼν θεράπων ἦν Αἰακίδαο:
<hom. il. 17.272>	μίσησεν δ' ἄρα μιν δηί̈ων κυσὶ κύρμα γενέσθαι
<hom. il. 17.273>	Τρῳῇσιν: τὼ καί οἱ ἀμυνέμεν ὦρσεν ἑταίρους.

<hom. il. 17.274>	ὦσαν δὲ πρότεροι Τρῶες ἑλίκωπας ̓Αχαιούς:
<hom. il. 17.275>	νεκρὸν δὲ προλιπόντες ὑπέτρεσαν, οὐδέ τιν' αὐτῶν
<hom. il. 17.276>	Τρῶες ὑπέρθυμοι ἕλον ἔγχεσιν ἱέμενοί περ,
<hom. il. 17.277>	ἀλλὰ νέκυν ἐρύοντο: μίνυνθα δὲ καὶ τοῦ ̓Αχαιοὶ
<hom. il. 17.278>	μέλλον ἀπέσσεσθαι: μάλα γάρ σφεας ὦκ' ἐλέλιξεν
<hom. il. 17.279>	Αἴας, ὃς περὶ μὲν εἶδος, περὶ δ' ἔργα τέτυκτο
<hom. il. 17.280>	τῶν ἄλλων Δαναῶν μετ' ἀμύμονα Πηλεί̈ωνα.
<hom. il. 17.281>	ἴθυσεν δὲ διὰ προμάχων συὶ̈ εἴκελος ἀλκὴν
<hom. il. 17.282>	καπρίῳ, ὅς τ' ἐν ὄρεσσι κύνας θαλερούς τ' αἰζηοὺς
<hom. il. 17.283>	ῥηϊδίως ἐκέδασσεν, ἑλιξάμενος διὰ βήσσας:
<hom. il. 17.284>	ὣς υἱὸς Τελαμῶνος ἀγαυοῦ φαίδιμος Αἴας
<hom. il. 17.285>	ῥεῖα μετεισάμενος Τρώων ἐκέδασσε φάλαγγας
<hom. il. 17.286>	οἳ περὶ Πατρόκλῳ βέβασαν, φρόνεον δὲ μάλιστα
<hom. il. 17.287>	ἄστυ πότι σφέτερον ἐρύειν καὶ κῦδος ἀρέσθαι.

<hom. il. 17.288>	ἤτοι τὸν Λήθοιο Πελασγοῦ φαίδιμος υἱὸς
<hom. il. 17.289>	̔Ιππόθοος ποδὸς ἕλκε κατὰ κρατερὴν ὑσμίνην
<hom. il. 17.290>	δησάμενος τελαμῶνι παρὰ σφυρὸν ἀμφὶ τένοντας
<hom. il. 17.291>	̔́Εκτορι καὶ Τρώεσσι χαριζόμενος: τάχα δ' αὐτῷ
<hom. il. 17.292>	ἦλθε κακόν, τό οἱ οὔ τις ἐρύκακεν ἱεμένων περ.
<hom. il. 17.293>	τὸν δ' υἱὸς Τελαμῶνος ἐπαί̈ξας δι' ὁμίλου
<hom. il. 17.294>	πλῆξ' αὐτοσχεδίην κυνέης διὰ χαλκοπαρῄου:
<hom. il. 17.295>	ἤρικε δ' ἱπποδάσεια κόρυς περὶ δουρὸς ἀκωκῇ
<hom. il. 17.296>	πληγεῖς' ἔγχεί̈ τε μεγάλῳ καὶ χειρὶ παχείῃ,
<hom. il. 17.297>	ἐγκέφαλος δὲ παρ' αὐλὸν ἀνέδραμεν ἐξ ὠτειλῆς
<hom. il. 17.298>	αἱματόεις: τοῦ δ' αὖθι λύθη μένος, ἐκ δ' ἄρα χειρῶν
<hom. il. 17.299>	Πατρόκλοιο πόδα μεγαλήτορος ἧκε χαμᾶζε
<hom. il. 17.300>	κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ
<hom. il. 17.301>	τῆλ' ἀπὸ Λαρίσης ἐριβώλακος, οὐδὲ τοκεῦσι
<hom. il. 17.302>	θρέπτρα φίλοις ἀπέδωκε, μινυνθάδιος δέ οἱ αἰὼν
<hom. il. 17.303>	ἔπλεθ' ὑπ' Αἴαντος μεγαθύμου δουρὶ δαμέντι.

<hom. il. 17.304>	̔́Εκτωρ δ' αὖτ' Αἴαντος ἀκόντισε δουρὶ φαεινῷ:
<hom. il. 17.305>	ἀλλ' ὃ μὲν ἄντα ἰδὼν ἠλεύατο χάλκεον ἔγχος
<hom. il. 17.306>	τυτθόν: ὃ δὲ Σχεδίον μεγαθύμου ̓Ιφίτου υἱὸν
<hom. il. 17.307>	Φωκήων ὄχ' ἄριστον, ὃς ἐν κλειτῷ Πανοπῆϊ
<hom. il. 17.308>	οἰκία ναιετάασκε πολέσς' ἄνδρεσσιν ἀνάσσων,
<hom. il. 17.309>	τὸν βάλ' ὑπὸ κληῖ̈δα μέσην: διὰ δ' ἀμπερὲς ἄκρη
<hom. il. 17.310>	αἰχμὴ χαλκείη παρὰ νείατον ὦμον ἀνέσχε:
<hom. il. 17.311>	δούπησεν δὲ πεσών, ἀράβησε δὲ τεύχε' ἐπ' αὐτῷ.

<hom. il. 17.312>	Αἴας δ' αὖ Φόρκυνα δαί̈φρονα Φαίνοπος υἱὸν
<hom. il. 17.313>	̔Ιπποθόῳ περιβάντα μέσην κατὰ γαστέρα τύψε:
<hom. il. 17.314>	ῥῆξε δὲ θώρηκος γύαλον, διὰ δ' ἔντερα χαλκὸς
<hom. il. 17.315>	ἤφυς': ὃ δ' ἐν κονίῃσι πεσὼν ἕλε γαῖαν ἀγοστῷ.
<hom. il. 17.316>	χώρησαν δ' ὑπό τε πρόμαχοι καὶ φαίδιμος ̔́Εκτωρ:
<hom. il. 17.317>	̓Αργεῖοι δὲ μέγα ἴαχον, ἐρύσαντο δὲ νεκροὺς
<hom. il. 17.318>	Φόρκυν θ' ̔Ιππόθοόν τε, λύοντο δὲ τεύχε' ἀπ' ὤμων.

<hom. il. 17.319>	ἔνθά κεν αὖτε Τρῶες ἀρηϊφίλων ὑπ' ̓Αχαιῶν
<hom. il. 17.320>	̓́Ιλιον εἰσανέβησαν ἀναλκείῃσι δαμέντες,
<hom. il. 17.321>	̓Αργεῖοι δέ κε κῦδος ἕλον καὶ ὑπὲρ Διὸς αἶσαν
<hom. il. 17.322>	κάρτεϊ καὶ σθένεϊ σφετέρῳ: ἀλλ' αὐτὸς ̓Απόλλων
<hom. il. 17.323>	Αἰνείαν ὄτρυνε δέμας Περίφαντι ἐοικὼς
<hom. il. 17.324>	κήρυκι ̓Ηπυτίδῃ, ὅς οἱ παρὰ πατρὶ γέροντι
<hom. il. 17.325>	κηρύσσων γήρασκε φίλα φρεσὶ μήδεα εἰδώς:
<hom. il. 17.326>	τῷ μιν ἐεισάμενος προσέφη Διὸς υἱὸς ̓Απόλλων:
<hom. il. 17.327>	Αἰνεία πῶς ἂν καὶ ὑπὲρ θεὸν εἰρύσσαισθε
<hom. il. 17.328>	̓́Ιλιον αἰπεινήν; ὡς δὴ ἴδον ἀνέρας ἄλλους
<hom. il. 17.329>	κάρτεί̈ τε σθένεί̈ τε πεποιθότας ἠνορέῃ τε
<hom. il. 17.330>	πλήθεί̈ τε σφετέρῳ καὶ ὑπερδέα δῆμον ἔχοντας:
<hom. il. 17.331>	ἡμῖν δὲ Ζεὺς μὲν πολὺ βούλεται ἢ Δαναοῖσι
<hom. il. 17.332>	νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.

<hom. il. 17.333>	ὣς ἔφατ', Αἰνείας δ' ἑκατηβόλον ̓Απόλλωνα
<hom. il. 17.334>	ἔγνω ἐς ἄντα ἰδών, μέγα δ' ̔́Εκτορα εἶπε βοήσας:
<hom. il. 17.335>	̔́Εκτόρ τ' ἠδ' ἄλλοι Τρώων ἀγοὶ ἠδ' ἐπικούρων
<hom. il. 17.336>	αἰδὼς μὲν νῦν ἥδε γ' ἀρηϊφίλων ὑπ' ̓Αχαιῶν
<hom. il. 17.337>	̓́Ιλιον εἰσαναβῆναι ἀναλκείῃσι δαμέντας.
<hom. il. 17.338>	ἀλλ' ἔτι γάρ τίς φησι θεῶν ἐμοὶ ἄγχι παραστὰς
<hom. il. 17.339>	Ζῆν' ὕπατον μήστωρα μάχης ἐπιτάρροθον εἶναι:
<hom. il. 17.340>	τώ ῥ' ἰθὺς Δαναῶν ἴομεν, μηδ' οἵ γε ἕκηλοι
<hom. il. 17.341>	Πάτροκλον νηυσὶν πελασαίατο τεθνηῶτα.

<hom. il. 17.342>	ὣς φάτο, καί ῥα πολὺ προμάχων ἐξάλμενος ἔστη:
<hom. il. 17.343>	οἳ δ' ἐλελίχθησαν καὶ ἐναντίοι ἔσταν ̓Αχαιῶν.
<hom. il. 17.344>	ἔνθ' αὖτ' Αἰνείας Λειώκριτον οὔτασε δουρὶ
<hom. il. 17.345>	υἱὸν ̓Αρίσβαντος Λυκομήδεος ἐσθλὸν ἑταῖρον.
<hom. il. 17.346>	τὸν δὲ πεσόντ' ἐλέησεν ἀρηί̈φιλος Λυκομήδης,
<hom. il. 17.347>	στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,
<hom. il. 17.348>	καὶ βάλεν ̔Ιππασίδην ̓Απισάονα ποιμένα λαῶν
<hom. il. 17.349>	ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,
<hom. il. 17.350>	ὅς ῥ' ἐκ Παιονίης ἐριβώλακος εἰληλούθει,
<hom. il. 17.351>	καὶ δὲ μετ' ̓Αστεροπαῖον ἀριστεύεσκε μάχεσθαι.

<hom. il. 17.352>	τὸν δὲ πεσόντ' ἐλέησεν ἀρήϊος ̓Αστεροπαῖος,
<hom. il. 17.353>	ἴθυσεν δὲ καὶ ὃ πρόφρων Δαναοῖσι μάχεσθαι:
<hom. il. 17.354>	ἀλλ' οὔ πως ἔτι εἶχε: σάκεσσι γὰρ ἔρχατο πάντῃ
<hom. il. 17.355>	ἑσταότες περὶ Πατρόκλῳ, πρὸ δὲ δούρατ' ἔχοντο.
<hom. il. 17.356>	Αἴας γὰρ μάλα πάντας ἐπῴχετο πολλὰ κελεύων:
<hom. il. 17.357>	οὔτέ τιν' ἐξοπίσω νεκροῦ χάζεσθαι ἀνώγει
<hom. il. 17.358>	οὔτέ τινα προμάχεσθαι ̓Αχαιῶν ἔξοχον ἄλλων,
<hom. il. 17.359>	ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.
<hom. il. 17.360>	ὣς Αἴας ἐπέτελλε πελώριος, αἵματι δὲ χθὼν
<hom. il. 17.361>	δεύετο πορφυρέῳ, τοὶ δ' ἀγχιστῖνοι ἔπιπτον
<hom. il. 17.362>	νεκροὶ ὁμοῦ Τρώων καὶ ὑπερμενέων ἐπικούρων
<hom. il. 17.363>	καὶ Δαναῶν: οὐδ' οἳ γὰρ ἀναιμωτί γε μάχοντο,
<hom. il. 17.364>	παυρότεροι δὲ πολὺ φθίνυθον: μέμνηντο γὰρ αἰεὶ
<hom. il. 17.365>	ἀλλήλοις ἀν' ὅμιλον ἀλεξέμεναι φόνον αἰπύν.

<hom. il. 17.366>	ὣς οἳ μὲν μάρναντο δέμας πυρός, οὐδέ κε φαίης
<hom. il. 17.367>	οὔτέ ποτ' ἠέλιον σῶν ἔμμεναι οὔτε σελήνην:
<hom. il. 17.368>	ἠέρι γὰρ κατέχοντο μάχης ἐπί θ' ὅσσον ἄριστοι
<hom. il. 17.369>	ἕστασαν ἀμφὶ Μενοιτιάδῃ κατατεθνηῶτι.
<hom. il. 17.370>	οἳ δ' ἄλλοι Τρῶες καὶ ἐϋκνήμιδες ̓Αχαιοὶ
<hom. il. 17.371>	εὔκηλοι πολέμιζον ὑπ' αἰθέρι, πέπτατο δ' αὐγὴ
<hom. il. 17.372>	ἠελίου ὀξεῖα, νέφος δ' οὐ φαίνετο πάσης
<hom. il. 17.373>	γαίης οὐδ' ὀρέων: μεταπαυόμενοι δὲ μάχοντο
<hom. il. 17.374>	ἀλλήλων ἀλεείνοντες βέλεα στονόεντα
<hom. il. 17.375>	πολλὸν ἀφεσταότες. τοὶ δ' ἐν μέσῳ ἄλγε' ἔπασχον
<hom. il. 17.376>	ἠέρι καὶ πολέμῳ, τείροντο δὲ νηλέϊ χαλκῷ
<hom. il. 17.377>	ὅσσοι ἄριστοι ἔσαν: δύο δ' οὔ πω φῶτε πεπύσθην
<hom. il. 17.378>	ἀνέρε κυδαλίμω Θρασυμήδης ̓Αντίλοχός τε
<hom. il. 17.379>	Πατρόκλοιο θανόντος ἀμύμονος, ἀλλ' ἔτ' ἔφαντο
<hom. il. 17.380>	ζωὸν ἐνὶ πρώτῳ ὁμάδῳ Τρώεσσι μάχεσθαι.
<hom. il. 17.381>	τὼ δ' ἐπιοσσομένω θάνατον καὶ φύζαν ἑταίρων
<hom. il. 17.382>	νόσφιν ἐμαρνάσθην, ἐπεὶ ὣς ἐπετέλλετο Νέστωρ
<hom. il. 17.383>	ὀτρύνων πόλεμον δὲ μελαινάων ἀπὸ νηῶν.

<hom. il. 17.384>	τοῖς δὲ πανημερίοις ἔριδος μέγα νεῖκος ὀρώρει
<hom. il. 17.385>	ἀργαλέης: καμάτῳ δὲ καὶ ἱδρῷ νωλεμὲς αἰεὶ
<hom. il. 17.386>	γούνατά τε κνῆμαί τε πόδες θ' ὑπένερθεν ἑκάστου
<hom. il. 17.387>	χεῖρές τ' ὀφθαλμοί τε παλάσσετο μαρναμένοιιν
<hom. il. 17.388>	ἀμφ' ἀγαθὸν θεράποντα ποδώκεος Αἰακίδαο.
<hom. il. 17.389>	ὡς δ' ὅτ' ἀνὴρ ταύροιο βοὸς μεγάλοιο βοείην
<hom. il. 17.390>	λαοῖσιν δώῃ τανύειν μεθύουσαν ἀλοιφῇ:
<hom. il. 17.391>	δεξάμενοι δ' ἄρα τοί γε διαστάντες τανύουσι
<hom. il. 17.392>	κυκλός', ἄφαρ δέ τε ἰκμὰς ἔβη, δύνει δέ τ' ἀλοιφὴ
<hom. il. 17.393>	πολλῶν ἑλκόντων, τάνυται δέ τε πᾶσα διὰ πρό:
<hom. il. 17.394>	ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ
<hom. il. 17.395>	εἵλκεον ἀμφότεροι: μάλα δέ σφισιν ἔλπετο θυμὸς
<hom. il. 17.396>	Τρωσὶν μὲν ἐρύειν προτὶ ̓́Ιλιον, αὐτὰρ ̓Αχαιοῖς
<hom. il. 17.397>	νῆας ἔπι γλαφυράς: περὶ δ' αὐτοῦ μῶλος ὀρώρει
<hom. il. 17.398>	ἄγριος: οὐδέ κ' ̓́Αρης λαοσσόος οὐδέ κ' ̓Αθήνη
<hom. il. 17.399>	τόν γε ἰδοῦς' ὀνόσαιτ', οὐδ' εἰ μάλα μιν χόλος ἵκοι:
<hom. il. 17.400>	τοῖον Ζεὺς ἐπὶ Πατρόκλῳ ἀνδρῶν τε καὶ ἵππων
<hom. il. 17.401>	ἤματι τῷ ἐτάνυσσε κακὸν πόνον: οὐδ' ἄρα πώ τι
<hom. il. 17.402>	ᾔδεε Πάτροκλον τεθνηότα δῖος ̓Αχιλλεύς:
<hom. il. 17.403>	πολλὸν γὰρ ῥ' ἀπάνευθε νεῶν μάρναντο θοάων
<hom. il. 17.404>	τείχει ὕπο Τρώων: τό μιν οὔ ποτε ἔλπετο θυμῷ
<hom. il. 17.405>	τεθνάμεν, ἀλλὰ ζωὸν ἐνιχριμφθέντα πύλῃσιν
<hom. il. 17.406>	ἂψ ἀπονοστήσειν, ἐπεὶ οὐδὲ τὸ ἔλπετο πάμπαν
<hom. il. 17.407>	ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:
<hom. il. 17.408>	πολλάκι γὰρ τό γε μητρὸς ἐπεύθετο νόσφιν ἀκούων,
<hom. il. 17.409>	ἥ οἱ ἀπαγγέλλεσκε Διὸς μεγάλοιο νόημα.
<hom. il. 17.410>	δὴ τότε γ' οὔ οἱ ἔειπε κακὸν τόσον ὅσσον ἐτύχθη
<hom. il. 17.411>	μήτηρ, ὅττί ῥά οἱ πολὺ φίλτατος ὤλεθ' ἑταῖρος.

<hom. il. 17.412>	οἳ δ' αἰεὶ περὶ νεκρὸν ἀκαχμένα δούρατ' ἔχοντες
<hom. il. 17.413>	νωλεμὲς ἐγχρίμπτοντο καὶ ἀλλήλους ἐνάριζον:
<hom. il. 17.414>	ὧδε δέ τις εἴπεσκεν ̓Αχαιῶν χαλκοχιτώνων:
<hom. il. 17.415>	ὦ φίλοι οὐ μὰν ἧμιν ἐϋκλεὲς ἀπονέεσθαι
<hom. il. 17.416>	νῆας ἔπι γλαφυράς, ἀλλ' αὐτοῦ γαῖα μέλαινα
<hom. il. 17.417>	πᾶσι χάνοι: τό κεν ἧμιν ἄφαρ πολὺ κέρδιον εἴη
<hom. il. 17.418>	εἰ τοῦτον Τρώεσσι μεθήσομεν ἱπποδάμοισιν
<hom. il. 17.419>	ἄστυ πότι σφέτερον ἐρύσαι καὶ κῦδος ἀρέσθαι.

<hom. il. 17.420>	ὣς δέ τις αὖ Τρώων μεγαθύμων αὐδήσασκεν:
<hom. il. 17.421>	ὦ φίλοι, εἰ καὶ μοῖρα παρ' ἀνέρι τῷδε δαμῆναι
<hom. il. 17.422>	πάντας ὁμῶς, μή πώ τις ἐρωείτω πολέμοιο.

<hom. il. 17.423>	ὣς ἄρα τις εἴπεσκε, μένος δ' ὄρσασκεν ἑκάστου.
<hom. il. 17.424>	ὣς οἳ μὲν μάρναντο, σιδήρειος δ' ὀρυμαγδὸς
<hom. il. 17.425>	χάλκεον οὐρανὸν ἷκε δι' αἰθέρος ἀτρυγέτοιο:
<hom. il. 17.426>	ἵπποι δ' Αἰακίδαο μάχης ἀπάνευθεν ἐόντες
<hom. il. 17.427>	κλαῖον, ἐπεὶ δὴ πρῶτα πυθέσθην ἡνιόχοιο
<hom. il. 17.428>	ἐν κονίῃσι πεσόντος ὑφ' ̔́Εκτορος ἀνδροφόνοιο.
<hom. il. 17.429>	ἦ μὰν Αὐτομέδων Διώρεος ἄλκιμος υἱὸς
<hom. il. 17.430>	πολλὰ μὲν ἂρ μάστιγι θοῇ ἐπεμαίετο θείνων,
<hom. il. 17.431>	πολλὰ δὲ μειλιχίοισι προσηύδα, πολλὰ δ' ἀρειῇ:
<hom. il. 17.432>	τὼ δ' οὔτ' ἂψ ἐπὶ νῆας ἐπὶ πλατὺν ̔Ελλήσποντον
<hom. il. 17.433>	ἠθελέτην ἰέναι οὔτ' ἐς πόλεμον μετ' ̓Αχαιούς,
<hom. il. 17.434>	ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ
<hom. il. 17.435>	ἀνέρος ἑστήκῃ τεθνηότος ἠὲ γυναικός,
<hom. il. 17.436>	ὣς μένον ἀσφαλέως περικαλλέα δίφρον ἔχοντες
<hom. il. 17.437>	οὔδει ἐνισκίμψαντε καρήατα: δάκρυα δέ σφι
<hom. il. 17.438>	θερμὰ κατὰ βλεφάρων χαμάδις ῥέε μυρομένοισιν
<hom. il. 17.439>	ἡνιόχοιο πόθῳ: θαλερὴ δ' ἐμιαίνετο χαίτη
<hom. il. 17.440>	ζεύγλης ἐξεριποῦσα παρὰ ζυγὸν ἀμφοτέρωθεν.

<hom. il. 17.441>	μυρομένω δ' ἄρα τώ γε ἰδὼν ἐλέησε Κρονίων,
<hom. il. 17.442>	κινήσας δὲ κάρη προτὶ ὃν μυθήσατο θυμόν:

<hom. il. 17.443>	ἆ δειλώ, τί σφῶϊ δόμεν Πηλῆϊ ἄνακτι
<hom. il. 17.444>	θνητῷ, ὑμεῖς δ' ἐστὸν ἀγήρω τ' ἀθανάτω τε;
<hom. il. 17.445>	ἦ ἵνα δυστήνοισι μετ' ἀνδράσιν ἄλγε' ἔχητον;
<hom. il. 17.446>	οὐ μὲν γάρ τί πού ἐστιν ὀϊζυρώτερον ἀνδρὸς
<hom. il. 17.447>	πάντων, ὅσσά τε γαῖαν ἔπι πνείει τε καὶ ἕρπει.
<hom. il. 17.448>	ἀλλ' οὐ μὰν ὑμῖν γε καὶ ἅρμασι δαιδαλέοισιν
<hom. il. 17.449>	̔́Εκτωρ Πριαμίδης ἐποχήσεται: οὐ γὰρ ἐάσω.
<hom. il. 17.450>	ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως;
<hom. il. 17.451>	σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,
<hom. il. 17.452>	ὄφρα καὶ Αὐτομέδοντα σαώσετον ἐκ πολέμοιο
<hom. il. 17.453>	νῆας ἔπι γλαφυράς: ἔτι γάρ σφισι κῦδος ὀρέξω
<hom. il. 17.454>	κτείνειν, εἰς ὅ κε νῆας ἐϋσσέλμους ἀφίκωνται
<hom. il. 17.455>	δύῃ τ' ἠέλιος καὶ ἐπὶ κνέφας ἱερὸν ἔλθῃ:

<hom. il. 17.456>	ὣς εἰπὼν ἵπποισιν ἐνέπνευσεν μένος ἠύ̈.
<hom. il. 17.457>	τὼ δ' ἀπὸ χαιτάων κονίην οὖδας δὲ βαλόντε
<hom. il. 17.458>	ῥίμφα φέρον θοὸν ἅρμα μετὰ Τρῶας καὶ ̓Αχαιούς.
<hom. il. 17.459>	τοῖσι δ' ἐπ' Αὐτομέδων μάχετ' ἀχνύμενός περ ἑταίρου
<hom. il. 17.460>	ἵπποις ἀί̈σσων ὥς τ' αἰγυπιὸς μετὰ χῆνας:
<hom. il. 17.461>	ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,
<hom. il. 17.462>	ῥεῖα δ' ἐπαί̈ξασκε πολὺν καθ' ὅμιλον ὀπάζων.
<hom. il. 17.463>	ἀλλ' οὐχ ᾕρει φῶτας ὅτε σεύαιτο διώκειν:
<hom. il. 17.464>	οὐ γάρ πως ἦν οἶον ἐόνθ' ἱερῷ ἐνὶ δίφρῳ
<hom. il. 17.465>	ἔγχει ἐφορμᾶσθαι καὶ ἐπίσχειν ὠκέας ἵππους.
<hom. il. 17.466>	ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν
<hom. il. 17.467>	̓Αλκιμέδων υἱὸς Λαέρκεος Αἱμονίδαο:
<hom. il. 17.468>	στῆ δ' ὄπιθεν δίφροιο καὶ Αὐτομέδοντα προσηύδα:
<hom. il. 17.469>	Αὐτόμεδον, τίς τοί νυ θεῶν νηκερδέα βουλὴν
<hom. il. 17.470>	ἐν στήθεσσιν ἔθηκε, καὶ ἐξέλετο φρένας ἐσθλάς;
<hom. il. 17.471>	οἷον πρὸς Τρῶας μάχεαι πρώτῳ ἐν ὁμίλῳ
<hom. il. 17.472>	μοῦνος: ἀτάρ τοι ἑταῖρος ἀπέκτατο, τεύχεα δ' ̔́Εκτωρ
<hom. il. 17.473>	αὐτὸς ἔχων ὤμοισιν ἀγάλλεται Αἰακίδαο.

<hom. il. 17.474>	τὸν δ' αὖτ' Αὐτομέδων προσέφη Διώρεος υἱός:
<hom. il. 17.475>	̓Αλκίμεδον τίς γάρ τοι ̓Αχαιῶν ἄλλος ὁμοῖος
<hom. il. 17.476>	ἵππων ἀθανάτων ἐχέμεν δμῆσίν τε μένος τε,
<hom. il. 17.477>	εἰ μὴ Πάτροκλος θεόφιν μήστωρ ἀτάλαντος
<hom. il. 17.478>	ζωὸς ἐών; νῦν αὖ θάνατος καὶ μοῖρα κιχάνει.
<hom. il. 17.479>	ἀλλὰ σὺ μὲν μάστιγα καὶ ἡνία σιγαλόεντα
<hom. il. 17.480>	δέξαι, ἐγὼ δ' ἵππων ἀποβήσομαι, ὄφρα μάχωμαι.

<hom. il. 17.481>	ὣς ἔφατ', ̓Αλκιμέδων δὲ βοηθόον ἅρμ' ἐπορούσας
<hom. il. 17.482>	καρπαλίμως μάστιγα καὶ ἡνία λάζετο χερσίν,
<hom. il. 17.483>	Αὐτομέδων δ' ἀπόρουσε: νόησε δὲ φαίδιμος ̔́Εκτωρ,
<hom. il. 17.484>	αὐτίκα δ' Αἰνείαν προσεφώνεεν ἐγγὺς ἐόντα:
<hom. il. 17.485>	Αἰνεία Τρώων βουληφόρε χαλκοχιτώνων
<hom. il. 17.486>	ἵππω τώδ' ἐνόησα ποδώκεος Αἰακίδαο
<hom. il. 17.487>	ἐς πόλεμον προφανέντε σὺν ἡνιόχοισι κακοῖσι:
<hom. il. 17.488>	τώ κεν ἐελποίμην αἱρησέμεν, εἰ σύ γε θυμῷ
<hom. il. 17.489>	σῷ ἐθέλεις, ἐπεὶ οὐκ ἂν ἐφορμηθέντε γε νῶϊ
<hom. il. 17.490>	τλαῖεν ἐναντίβιον στάντες μαχέσασθαι ̓́Αρηϊ.

<hom. il. 17.491>	ὣς ἔφατ', οὐδ' ἀπίθησεν ἐὺ̈ς πάϊς ̓Αγχίσαο.
<hom. il. 17.492>	τὼ δ' ἰθὺς βήτην βοέῃς εἰλυμένω ὤμους
<hom. il. 17.493>	αὔῃσι στερεῇσι: πολὺς δ' ἐπελήλατο χαλκός.
<hom. il. 17.494>	τοῖσι δ' ἅμα Χρομίος τε καὶ ̓́Αρητος θεοειδὴς
<hom. il. 17.495>	ἤϊσαν ἀμφότεροι: μάλα δέ σφισιν ἔλπετο θυμὸς
<hom. il. 17.496>	αὐτώ τε κτενέειν ἐλάαν τ' ἐριαύχενας ἵππους
<hom. il. 17.497>	νήπιοι, οὐδ' ἄρ' ἔμελλον ἀναιμωτί γε νέεσθαι
<hom. il. 17.498>	αὖτις ἀπ' Αὐτομέδοντος. ὃ δ' εὐξάμενος Διὶ πατρὶ
<hom. il. 17.499>	ἀλκῆς καὶ σθένεος πλῆτο φρένας ἀμφὶ μελαίνας:
<hom. il. 17.500>	αὐτίκα δ' ̓Αλκιμέδοντα προσηύδα πιστὸν ἑταῖρον:
<hom. il. 17.501>	̓Αλκίμεδον μὴ δή μοι ἀπόπροθεν ἰσχέμεν ἵππους,
<hom. il. 17.502>	ἀλλὰ μάλ' ἐμπνείοντε μεταφρένῳ: οὐ γὰρ ἔγωγε
<hom. il. 17.503>	̔́Εκτορα Πριαμίδην μένεος σχήσεσθαι ὀί̈ω,
<hom. il. 17.504>	πρίν γ' ἐπ' ̓Αχιλλῆος καλλίτριχε βήμεναι ἵππω
<hom. il. 17.505>	νῶϊ κατακτείναντα, φοβῆσαί τε στίχας ἀνδρῶν
<hom. il. 17.506>	̓Αργείων, ἤ κ' αὐτὸς ἐνὶ πρώτοισιν ἁλοίη.

<hom. il. 17.507>	ὣς εἰπὼν Αἴαντε καλέσσατο καὶ Μενέλαον:
<hom. il. 17.508>	Αἴαντ' ̓Αργείων ἡγήτορε καὶ Μενέλαε
<hom. il. 17.509>	ἤτοι μὲν τὸν νεκρὸν ἐπιτράπεθ' οἵ περ ἄριστοι
<hom. il. 17.510>	ἀμφ' αὐτῷ βεβάμεν καὶ ἀμύνεσθαι στίχας ἀνδρῶν,
<hom. il. 17.511>	νῶϊν δὲ ζωοῖσιν ἀμύνετε νηλεὲς ἦμαρ:
<hom. il. 17.512>	τῇδε γὰρ ἔβρισαν πόλεμον κάτα δακρυόεντα
<hom. il. 17.513>	̔́Εκτωρ Αἰνείας θ', οἳ Τρώων εἰσὶν ἄριστοι.
<hom. il. 17.514>	ἀλλ' ἤτοι μὲν ταῦτα θεῶν ἐν γούνασι κεῖται:
<hom. il. 17.515>	ἥσω γὰρ καὶ ἐγώ, τὰ δέ κεν Διὶ πάντα μελήσει.

<hom. il. 17.516>	ἦ ῥα, καὶ ἀμπεπαλὼν προί̈ει δολιχόσκιον ἔγχος,
<hom. il. 17.517>	καὶ βάλεν ̓Αρήτοιο κατ' ἀσπίδα πάντος' ἐί̈σην:
<hom. il. 17.518>	ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,
<hom. il. 17.519>	νειαίρῃ δ' ἐν γαστρὶ διὰ ζωστῆρος ἔλασσεν.
<hom. il. 17.520>	ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ
<hom. il. 17.521>	κόψας ἐξόπιθεν κεράων βοὸς ἀγραύλοιο
<hom. il. 17.522>	ἶνα τάμῃ διὰ πᾶσαν, ὃ δὲ προθορὼν ἐρίπῃσιν,
<hom. il. 17.523>	ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος
<hom. il. 17.524>	νηδυίοισι μάλ' ὀξὺ κραδαινόμενον λύε γυῖα.
<hom. il. 17.525>	̔́Εκτωρ δ' Αὐτομέδοντος ἀκόντισε δουρὶ φαεινῷ:
<hom. il. 17.526>	ἀλλ' ὃ μὲν ἄντα ἰδὼν ἠλεύατο χάλκεον ἔγχος:
<hom. il. 17.527>	πρόσσω γὰρ κατέκυψε, τὸ δ' ἐξόπιθεν δόρυ μακρὸν
<hom. il. 17.528>	οὔδει ἐνισκίμφθη, ἐπὶ δ' οὐρίαχος πελεμίχθη
<hom. il. 17.529>	ἔγχεος: ἔνθα δ' ἔπειτ' ἀφίει μένος ὄβριμος ̓́Αρης.
<hom. il. 17.530>	καί νύ κε δὴ ξιφέεσς' αὐτοσχεδὸν ὁρμηθήτην
<hom. il. 17.531>	εἰ μή σφω' Αἴαντε διέκριναν μεμαῶτε,
<hom. il. 17.532>	οἵ ῥ' ἦλθον καθ' ὅμιλον ἑταίρου κικλήσκοντος:
<hom. il. 17.533>	τοὺς ὑποταρβήσαντες ἐχώρησαν πάλιν αὖτις
<hom. il. 17.534>	̔́Εκτωρ Αἰνείας τ' ἠδὲ Χρομίος θεοειδής,
<hom. il. 17.535>	̓́Αρητον δὲ κατ' αὖθι λίπον δεδαϊγμένον ἦτορ
<hom. il. 17.536>	κείμενον: Αὐτομέδων δὲ θοῷ ἀτάλαντος ̓́Αρηϊ
<hom. il. 17.537>	τεύχεά τ' ἐξενάριξε καὶ εὐχόμενος ἔπος ηὔδα:
<hom. il. 17.538>	ἦ δὴ μὰν ὀλίγον γε Μενοιτιάδαο θανόντος
<hom. il. 17.539>	κῆρ ἄχεος μεθέηκα χερείονά περ καταπέφνων.

<hom. il. 17.540>	ὣς εἰπὼν ἐς δίφρον ἑλὼν ἔναρα βροτόεντα
<hom. il. 17.541>	θῆκ', ἂν δ' αὐτὸς ἔβαινε πόδας καὶ χεῖρας ὕπερθεν
<hom. il. 17.542>	αἱματόεις ὥς τίς τε λέων κατὰ ταῦρον ἐδηδώς.

<hom. il. 17.543>	ἂψ δ' ἐπὶ Πατρόκλῳ τέτατο κρατερὴ ὑσμίνη
<hom. il. 17.544>	ἀργαλέη πολύδακρυς, ἔγειρε δὲ νεῖκος ̓Αθήνη
<hom. il. 17.545>	οὐρανόθεν καταβᾶσα: προῆκε γὰρ εὐρύοπα Ζεὺς
<hom. il. 17.546>	ὀρνύμεναι Δαναούς: δὴ γὰρ νόος ἐτράπετ' αὐτοῦ.
<hom. il. 17.547>	ἠύ̈τε πορφυρέην ἶριν θνητοῖσι τανύσσῃ
<hom. il. 17.548>	Ζεὺς ἐξ οὐρανόθεν τέρας ἔμμεναι ἢ πολέμοιο
<hom. il. 17.549>	ἢ καὶ χειμῶνος δυσθαλπέος, ὅς ῥά τε ἔργων
<hom. il. 17.550>	ἀνθρώπους ἀνέπαυσεν ἐπὶ χθονί, μῆλα δὲ κήδει,
<hom. il. 17.551>	ὣς ἣ πορφυρέῃ νεφέλῃ πυκάσασα ἓ αὐτὴν
<hom. il. 17.552>	δύσετ' ̓Αχαιῶν ἔθνος, ἔγειρε δὲ φῶτα ἕκαστον.
<hom. il. 17.553>	πρῶτον δ' ̓Ατρέος υἱὸν ἐποτρύνουσα προσηύδα
<hom. il. 17.554>	ἴφθιμον Μενέλαον: ὃ γάρ ῥά οἱ ἐγγύθεν ἦεν:
<hom. il. 17.555>	εἰσαμένη Φοίνικι δέμας καὶ ἀτειρέα φωνήν:
<hom. il. 17.556>	σοὶ μὲν δὴ Μενέλαε κατηφείη καὶ ὄνειδος
<hom. il. 17.557>	ἔσσεται εἴ κ' ̓Αχιλῆος ἀγαυοῦ πιστὸν ἑταῖρον
<hom. il. 17.558>	τείχει ὕπο Τρώων ταχέες κύνες ἑλκήσουσιν.
<hom. il. 17.559>	ἀλλ' ἔχεο κρατερῶς, ὄτρυνε δὲ λαὸν ἅπαντα.

<hom. il. 17.560>	τὴν δ' αὖτε προσέειπε βοὴν ἀγαθὸς Μενέλαος:
<hom. il. 17.561>	Φοῖνιξ ἄττα γεραιὲ παλαιγενές, εἰ γὰρ ̓Αθήνη
<hom. il. 17.562>	δοίη κάρτος ἐμοί, βελέων δ' ἀπερύκοι ἐρωήν:
<hom. il. 17.563>	τώ κεν ἔγωγ' ἐθέλοιμι παρεστάμεναι καὶ ἀμύνειν
<hom. il. 17.564>	Πατρόκλῳ: μάλα γάρ με θανὼν ἐσεμάσσατο θυμόν.
<hom. il. 17.565>	ἀλλ' ̔́Εκτωρ πυρὸς αἰνὸν ἔχει μένος, οὐδ' ἀπολήγει
<hom. il. 17.566>	χαλκῷ δηϊόων: τῷ γὰρ Ζεὺς κῦδος ὀπάζει.

<hom. il. 17.567>	ὣς φάτο, γήθησεν δὲ θεὰ γλαυκῶπις ̓Αθήνη,
<hom. il. 17.568>	ὅττί ῥά οἱ πάμπρωτα θεῶν ἠρήσατο πάντων.
<hom. il. 17.569>	ἐν δὲ βίην ὤμοισι καὶ ἐν γούνεσσιν ἔθηκε,
<hom. il. 17.570>	καί οἱ μυίης θάρσος ἐνὶ στήθεσσιν ἐνῆκεν,
<hom. il. 17.571>	ἥ τε καὶ ἐργομένη μάλα περ χροὸς ἀνδρομέοιο
<hom. il. 17.572>	ἰσχανάᾳ δακέειν, λαρόν τέ οἱ αἷμ' ἀνθρώπου:
<hom. il. 17.573>	τοίου μιν θάρσευς πλῆσε φρένας ἀμφὶ μελαίνας,
<hom. il. 17.574>	βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.
<hom. il. 17.575>	ἔσκε δ' ἐνὶ Τρώεσσι Ποδῆς υἱὸς ̓Ηετίωνος
<hom. il. 17.576>	ἀφνειός τ' ἀγαθός τε: μάλιστα δέ μιν τίεν ̔́Εκτωρ
<hom. il. 17.577>	δήμου, ἐπεί οἱ ἑταῖρος ἔην φίλος εἰλαπιναστής:
<hom. il. 17.578>	τόν ῥα κατὰ ζωστῆρα βάλε ξανθὸς Μενέλαος
<hom. il. 17.579>	ἀί̈ξαντα φόβον δέ, διὰ πρὸ δὲ χαλκὸν ἔλασσε:
<hom. il. 17.580>	δούπησεν δὲ πεσών: ἀτὰρ ̓Ατρεί̈δης Μενέλαος
<hom. il. 17.581>	νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.

<hom. il. 17.582>	̔́Εκτορα δ' ἐγγύθεν ἱστάμενος ὄτρυνεν ̓Απόλλων
<hom. il. 17.583>	Φαίνοπι ̓Ασιάδῃ ἐναλίγκιος, ὅς οἱ ἁπάντων
<hom. il. 17.584>	ξείνων φίλτατος ἔσκεν ̓Αβυδόθι οἰκία ναίων:
<hom. il. 17.585>	τῷ μιν ἐεισάμενος προσέφη ἑκάεργος ̓Απόλλων:
<hom. il. 17.586>	̔́Εκτορ τίς κέ ς' ἔτ' ἄλλος ̓Αχαιῶν ταρβήσειεν;
<hom. il. 17.587>	οἷον δὴ Μενέλαον ὑπέτρεσας, ὃς τὸ πάρος γε
<hom. il. 17.588>	μαλθακὸς αἰχμητής: νῦν δ' οἴχεται οἶος ἀείρας
<hom. il. 17.589>	νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον
<hom. il. 17.590>	ἐσθλὸν ἐνὶ προμάχοισι Ποδῆν υἱὸν ̓Ηετίωνος.

<hom. il. 17.591>	ὣς φάτο, τὸν δ' ἄχεος νεφέλη ἐκάλυψε μέλαινα,
<hom. il. 17.592>	βῆ δὲ διὰ προμάχων κεκορυθμένος αἴθοπι χαλκῷ.
<hom. il. 17.593>	καὶ τότ' ἄρα Κρονίδης ἕλετ' αἰγίδα θυσσανόεσσαν
<hom. il. 17.594>	μαρμαρέην, ̓́Ιδην δὲ κατὰ νεφέεσσι κάλυψεν,
<hom. il. 17.595>	ἀστράψας δὲ μάλα μεγάλ' ἔκτυπε, τὴν δὲ τίναξε,
<hom. il. 17.596>	νίκην δὲ Τρώεσσι δίδου, ἐφόβησε δ' ̓Αχαιούς.

<hom. il. 17.597>	πρῶτος Πηνέλεως Βοιώτιος ἦρχε φόβοιο.
<hom. il. 17.598>	βλῆτο γὰρ ὦμον δουρὶ πρόσω τετραμμένος αἰεὶ
<hom. il. 17.599>	ἄκρον ἐπιλίγδην: γράψεν δέ οἱ ὀστέον ἄχρις
<hom. il. 17.600>	αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών.
<hom. il. 17.601>	Λήϊτον αὖθ' ̔́Εκτωρ σχεδὸν οὔτασε χεῖρ' ἐπὶ καρπῷ
<hom. il. 17.602>	υἱὸν ̓Αλεκτρυόνος μεγαθύμου, παῦσε δὲ χάρμης:
<hom. il. 17.603>	τρέσσε δὲ παπτήνας, ἐπεὶ οὐκέτι ἔλπετο θυμῷ
<hom. il. 17.604>	ἔγχος ἔχων ἐν χειρὶ μαχήσεσθαι Τρώεσσιν.
<hom. il. 17.605>	̔́Εκτορα δ' ̓Ιδομενεὺς μετὰ Λήϊτον ὁρμηθέντα
<hom. il. 17.606>	βεβλήκει θώρηκα κατὰ στῆθος παρὰ μαζόν:
<hom. il. 17.607>	ἐν καυλῷ δ' ἐάγη δολιχὸν δόρυ, τοὶ δὲ βόησαν
<hom. il. 17.608>	Τρῶες: ὃ δ' ̓Ιδομενῆος ἀκόντισε Δευκαλίδαο
<hom. il. 17.609>	δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:
<hom. il. 17.610>	αὐτὰρ ὃ Μηριόναο ὀπάονά θ' ἡνίοχόν τε
<hom. il. 17.611>	Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:
<hom. il. 17.612>	πεζὸς γὰρ τὰ πρῶτα λιπὼν νέας ἀμφιελίσσας
<hom. il. 17.613>	ἤλυθε, καί κε Τρωσὶ μέγα κράτος ἐγγυάλιξεν,
<hom. il. 17.614>	εἰ μὴ Κοίρανος ὦκα ποδώκεας ἤλασεν ἵππους:
<hom. il. 17.615>	καὶ τῷ μὲν φάος ἦλθεν, ἄμυνε δὲ νηλεὲς ἦμαρ,
<hom. il. 17.616>	αὐτὸς δ' ὤλεσε θυμὸν ὑφ' ̔́Εκτορος ἀνδροφόνοιο:
<hom. il. 17.617>	τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας
<hom. il. 17.618>	ὦσε δόρυ πρυμνόν, διὰ δὲ γλῶσσαν τάμε μέσσην.
<hom. il. 17.619>	ἤριπε δ' ἐξ ὀχέων, κατὰ δ' ἡνία χεῦεν ἔραζε.
<hom. il. 17.620>	καὶ τά γε Μηριόνης ἔλαβεν χείρεσσι φίλῃσι
<hom. il. 17.621>	κύψας ἐκ πεδίοιο, καὶ ̓Ιδομενῆα προσηύδα:
<hom. il. 17.622>	μάστιε νῦν εἷός κε θοὰς ἐπὶ νῆας ἵκηαι:
<hom. il. 17.623>	γιγνώσκεις δὲ καὶ αὐτὸς ὅ τ' οὐκέτι κάρτος ̓Αχαιῶν.

<hom. il. 17.624>	ὣς ἔφατ', ̓Ιδομενεὺς δ' ἵμασεν καλλίτριχας ἵππους
<hom. il. 17.625>	νῆας ἔπι γλαφυράς: δὴ γὰρ δέος ἔμπεσε θυμῷ.

<hom. il. 17.626>	οὐδ' ἔλαθ' Αἴαντα μεγαλήτορα καὶ Μενέλαον
<hom. il. 17.627>	Ζεύς, ὅτε δὴ Τρώεσσι δίδου ἑτεραλκέα νίκην.
<hom. il. 17.628>	τοῖσι δὲ μύθων ἦρχε μέγας Τελαμώνιος Αἴας:
<hom. il. 17.629>	ὢ πόποι ἤδη μέν κε καὶ ὃς μάλα νήπιός ἐστι
<hom. il. 17.630>	γνοίη ὅτι Τρώεσσι πατὴρ Ζεὺς αὐτὸς ἀρήγει.
<hom. il. 17.631>	τῶν μὲν γὰρ πάντων βέλε' ἅπτεται ὅς τις ἀφήῃ
<hom. il. 17.632>	ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:
<hom. il. 17.633>	ἡμῖν δ' αὔτως πᾶσιν ἐτώσια πίπτει ἔραζε.
<hom. il. 17.634>	ἀλλ' ἄγετ' αὐτοί περ φραζώμεθα μῆτιν ἀρίστην,
<hom. il. 17.635>	ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
<hom. il. 17.636>	χάρμα φίλοις ἑτάροισι γενώμεθα νοστήσαντες,
<hom. il. 17.637>	οἵ που δεῦρ' ὁρόωντες ἀκηχέδατ', οὐδ' ἔτι φασὶν
<hom. il. 17.638>	̔́Εκτορος ἀνδροφόνοιο μένος καὶ χεῖρας ἀάπτους
<hom. il. 17.639>	σχήσεσθ', ἀλλ' ἐν νηυσὶ μελαίνῃσιν πεσέεσθαι.
<hom. il. 17.640>	εἴη δ' ὅς τις ἑταῖρος ἀπαγγείλειε τάχιστα
<hom. il. 17.641>	Πηλεί̈δῃ, ἐπεὶ οὔ μιν ὀί̈ομαι οὐδὲ πεπύσθαι
<hom. il. 17.642>	λυγρῆς ἀγγελίης, ὅτι οἱ φίλος ὤλεθ' ἑταῖρος.
<hom. il. 17.643>	ἀλλ' οὔ πῃ δύναμαι ἰδέειν τοιοῦτον ̓Αχαιῶν:
<hom. il. 17.644>	ἠέρι γὰρ κατέχονται ὁμῶς αὐτοί τε καὶ ἵπποι.
<hom. il. 17.645>	Ζεῦ πάτερ ἀλλὰ σὺ ῥῦσαι ὑπ' ἠέρος υἷας ̓Αχαιῶν,
<hom. il. 17.646>	ποίησον δ' αἴθρην, δὸς δ' ὀφθαλμοῖσιν ἰδέσθαι:
<hom. il. 17.647>	ἐν δὲ φάει καὶ ὄλεσσον, ἐπεί νύ τοι εὔαδεν οὕτως.

<hom. il. 17.648>	ὣς φάτο, τὸν δὲ πατὴρ ὀλοφύρατο δάκρυ χέοντα:
<hom. il. 17.649>	αὐτίκα δ' ἠέρα μὲν σκέδασεν καὶ ἀπῶσεν ὀμίχλην,
<hom. il. 17.650>	ἠέλιος δ' ἐπέλαμψε, μάχη δ' ἐπὶ πᾶσα φαάνθη:
<hom. il. 17.651>	καὶ τότ' ἄρ' Αἴας εἶπε βοὴν ἀγαθὸν Μενέλαον:
<hom. il. 17.652>	σκέπτεο νῦν Μενέλαε διοτρεφὲς αἴ κεν ἴδηαι
<hom. il. 17.653>	ζωὸν ἔτ' ̓Αντίλοχον μεγαθύμου Νέστορος υἱόν,
<hom. il. 17.654>	ὄτρυνον δ' ̓Αχιλῆϊ δαί̈φρονι θᾶσσον ἰόντα
<hom. il. 17.655>	εἰπεῖν ὅττι ῥά οἱ πολὺ φίλτατος ὤλεθ' ἑταῖρος.

<hom. il. 17.656>	ὣς ἔφατ', οὐδ' ἀπίθησε βοὴν ἀγαθὸς Μενέλαος,
<hom. il. 17.657>	βῆ δ' ἰέναι ὥς τίς τε λέων ἀπὸ μεσσαύλοιο,
<hom. il. 17.658>	ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,
<hom. il. 17.659>	οἵ τέ μιν οὐκ εἰῶσι βοῶν ἐκ πῖαρ ἑλέσθαι
<hom. il. 17.660>	πάννυχοι ἐγρήσσοντες: ὃ δὲ κρειῶν ἐρατίζων
<hom. il. 17.661>	ἰθύει, ἀλλ' οὔ τι πρήσσει: θαμέες γὰρ ἄκοντες
<hom. il. 17.662>	ἀντίον ἀί̈σσουσι θρασειάων ἀπὸ χειρῶν,
<hom. il. 17.663>	καιόμεναί τε δεταί, τάς τε τρεῖ ἐσσύμενός περ:
<hom. il. 17.664>	ἠῶθεν δ' ἀπονόσφιν ἔβη τετιηότι θυμῷ:
<hom. il. 17.665>	ὣς ἀπὸ Πατρόκλοιο βοὴν ἀγαθὸς Μενέλαος
<hom. il. 17.666>	ἤϊε πόλλ' ἀέκων: περὶ γὰρ δίε μή μιν ̓Αχαιοὶ
<hom. il. 17.667>	ἀργαλέου πρὸ φόβοιο ἕλωρ δηί̈οισι λίποιεν.
<hom. il. 17.668>	πολλὰ δὲ Μηριόνῃ τε καὶ Αἰάντεσς' ἐπέτελλεν:
<hom. il. 17.669>	Αἴαντ' ̓Αργείων ἡγήτορε Μηριόνη τε
<hom. il. 17.670>	νῦν τις ἐνηείης Πατροκλῆος δειλοῖο
<hom. il. 17.671>	μνησάσθω: πᾶσιν γὰρ ἐπίστατο μείλιχος εἶναι
<hom. il. 17.672>	ζωὸς ἐών: νῦν αὖ θάνατος καὶ μοῖρα κιχάνει.

<hom. il. 17.673>	ὣς ἄρα φωνήσας ἀπέβη ξανθὸς Μενέλαος,
<hom. il. 17.674>	πάντοσε παπταίνων ὥς τ' αἰετός, ὅν ῥά τέ φασιν
<hom. il. 17.675>	ὀξύτατον δέρκεσθαι ὑπουρανίων πετεηνῶν,
<hom. il. 17.676>	ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ
<hom. il. 17.677>	θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ
<hom. il. 17.678>	ἔσσυτο, καί τέ μιν ὦκα λαβὼν ἐξείλετο θυμόν.
<hom. il. 17.679>	ὣς τότε σοὶ Μενέλαε διοτρεφὲς ὄσσε φαεινὼ
<hom. il. 17.680>	πάντοσε δινείσθην πολέων κατὰ ἔθνος ἑταίρων,
<hom. il. 17.681>	εἴ που Νέστορος υἱὸν ἔτι ζώοντα ἴδοιτο.
<hom. il. 17.682>	τὸν δὲ μάλ' αἶψ' ἐνόησε μάχης ἐπ' ἀριστερὰ πάσης
<hom. il. 17.683>	θαρσύνονθ' ἑτάρους καὶ ἐποτρύνοντα μάχεσθαι,
<hom. il. 17.684>	ἀγχοῦ δ' ἱστάμενος προσέφη ξανθὸς Μενέλαος:
<hom. il. 17.685>	̓Αντίλοχ' εἰ δ' ἄγε δεῦρο διοτρεφὲς ὄφρα πύθηαι
<hom. il. 17.686>	λυγρῆς ἀγγελίης, ἣ μὴ ὤφελλε γενέσθαι.
<hom. il. 17.687>	ἤδη μὲν σὲ καὶ αὐτὸν ὀί̈ομαι εἰσορόωντα
<hom. il. 17.688>	γιγνώσκειν ὅτι πῆμα θεὸς Δαναοῖσι κυλίνδει,
<hom. il. 17.689>	νίκη δὲ Τρώων: πέφαται δ' ὤριστος ̓Αχαιῶν
<hom. il. 17.690>	Πάτροκλος, μεγάλη δὲ ποθὴ Δαναοῖσι τέτυκται.
<hom. il. 17.691>	ἀλλὰ σύ γ' αἶψ' ̓Αχιλῆϊ θέων ἐπὶ νῆας ̓Αχαιῶν
<hom. il. 17.692>	εἰπεῖν, αἴ κε τάχιστα νέκυν ἐπὶ νῆα σαώσῃ
<hom. il. 17.693>	γυμνόν: ἀτὰρ τά γε τεύχε' ἔχει κορυθαίολος ̔́Εκτωρ.

<hom. il. 17.694>	ὣς ἔφατ', ̓Αντίλοχος δὲ κατέστυγε μῦθον ἀκούσας:
<hom. il. 17.695>	δὴν δέ μιν ἀμφασίη ἐπέων λάβε, τὼ δέ οἱ ὄσσε
<hom. il. 17.696>	δακρυόφι πλῆσθεν, θαλερὴ δέ οἱ ἔσχετο φωνή.
<hom. il. 17.697>	ἀλλ' οὐδ' ὧς Μενελάου ἐφημοσύνης ἀμέλησε,
<hom. il. 17.698>	βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ
<hom. il. 17.699>	Λαοδόκῳ, ὅς οἱ σχεδὸν ἔστρεφε μώνυχας ἵππους.

<hom. il. 17.700>	τὸν μὲν δάκρυ χέοντα πόδες φέρον ἐκ πολέμοιο
<hom. il. 17.701>	Πηλεί̈δῃ ̓Αχιλῆϊ κακὸν ἔπος ἀγγελέοντα.
<hom. il. 17.702>	οὐδ' ἄρα σοὶ Μενέλαε διοτρεφὲς ἤθελε θυμὸς
<hom. il. 17.703>	τειρομένοις ἑτάροισιν ἀμυνέμεν, ἔνθεν ἀπῆλθεν
<hom. il. 17.704>	̓Αντίλοχος, μεγάλη δὲ ποθὴ Πυλίοισιν ἐτύχθη:
<hom. il. 17.705>	ἀλλ' ὅ γε τοῖσιν μὲν Θρασυμήδεα δῖον ἀνῆκεν,
<hom. il. 17.706>	αὐτὸς δ' αὖτ' ἐπὶ Πατρόκλῳ ἥρωϊ βεβήκει,
<hom. il. 17.707>	στῆ δὲ παρ' Αἰάντεσσι θέων, εἶθαρ δὲ προσηύδα:
<hom. il. 17.708>	κεῖνον μὲν δὴ νηυσὶν ἐπιπροέηκα θοῇσιν
<hom. il. 17.709>	ἐλθεῖν εἰς ̓Αχιλῆα πόδας ταχύν: οὐδέ μιν οἴω
<hom. il. 17.710>	νῦν ἰέναι μάλα περ κεχολωμένον ̔́Εκτορι δίῳ:
<hom. il. 17.711>	οὐ γάρ πως ἂν γυμνὸς ἐὼν Τρώεσσι μάχοιτο.
<hom. il. 17.712>	ἡμεῖς δ' αὐτοί περ φραζώμεθα μῆτιν ἀρίστην,
<hom. il. 17.713>	ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
<hom. il. 17.714>	Τρώων ἐξ ἐνοπῆς θάνατον καὶ κῆρα φύγωμεν.

<hom. il. 17.715>	τὸν δ' ἠμείβετ' ἔπειτα μέγας Τελαμώνιος Αἴας:
<hom. il. 17.716>	πάντα κατ' αἶσαν ἔειπες ἀγακλεὲς ὦ Μενέλαε:
<hom. il. 17.717>	ἀλλὰ σὺ μὲν καὶ Μηριόνης ὑποδύντε μάλ' ὦκα
<hom. il. 17.718>	νεκρὸν ἀείραντες φέρετ' ἐκ πόνου: αὐτὰρ ὄπισθε
<hom. il. 17.719>	νῶϊ μαχησόμεθα Τρωσίν τε καὶ ̔́Εκτορι δίῳ
<hom. il. 17.720>	ἶσον θυμὸν ἔχοντες ὁμώνυμοι, οἳ τὸ πάρος περ
<hom. il. 17.721>	μίμνομεν ὀξὺν ̓́Αρηα παρ' ἀλλήλοισι μένοντες.

<hom. il. 17.722>	ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο
<hom. il. 17.723>	ὕψι μάλα μεγάλως: ἐπὶ δ' ἴαχε λαὸς ὄπισθε
<hom. il. 17.724>	Τρωϊκός, ὡς εἴδοντο νέκυν αἴροντας ̓Αχαιούς.
<hom. il. 17.725>	ἴθυσαν δὲ κύνεσσιν ἐοικότες, οἵ τ' ἐπὶ κάπρῳ
<hom. il. 17.726>	βλημένῳ ἀί̈ξωσι πρὸ κούρων θηρητήρων:
<hom. il. 17.727>	ἕως μὲν γάρ τε θέουσι διαρραῖσαι μεμαῶτες,
<hom. il. 17.728>	ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,
<hom. il. 17.729>	ἄψ τ' ἀνεχώρησαν διά τ' ἔτρεσαν ἄλλυδις ἄλλος.
<hom. il. 17.730>	ὣς Τρῶες εἷος μὲν ὁμιλαδὸν αἰὲν ἕποντο
<hom. il. 17.731>	νύσσοντες ξίφεσίν τε καὶ ἔγχεσιν ἀμφιγύοισιν:
<hom. il. 17.732>	ἀλλ' ὅτε δή ῥ' Αἴαντε μεταστρεφθέντε κατ' αὐτοὺς
<hom. il. 17.733>	σταίησαν, τῶν δὲ τράπετο χρώς, οὐδέ τις ἔτλη
<hom. il. 17.734>	πρόσσω ἀί̈ξας περὶ νεκροῦ δηριάασθαι.

<hom. il. 17.735>	ὣς οἵ γ' ἐμμεμαῶτε νέκυν φέρον ἐκ πολέμοιο
<hom. il. 17.736>	νῆας ἔπι γλαφυράς: ἐπὶ δὲ πτόλεμος τέτατό σφιν
<hom. il. 17.737>	ἄγριος ἠύ̈τε πῦρ, τό τ' ἐπεσσύμενον πόλιν ἀνδρῶν
<hom. il. 17.738>	ὄρμενον ἐξαίφνης φλεγέθει, μινύθουσι δὲ οἶκοι
<hom. il. 17.739>	ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.
<hom. il. 17.740>	ὣς μὲν τοῖς ἵππων τε καὶ ἀνδρῶν αἰχμητάων
<hom. il. 17.741>	ἀζηχὴς ὀρυμαγδὸς ἐπήϊεν ἐρχομένοισιν:
<hom. il. 17.742>	οἳ δ' ὥς θ' ἡμίονοι κρατερὸν μένος ἀμφιβαλόντες
<hom. il. 17.743>	ἕλκως' ἐξ ὄρεος κατὰ παιπαλόεσσαν ἀταρπὸν
<hom. il. 17.744>	ἢ δοκὸν ἠὲ δόρυ μέγα νήϊον: ἐν δέ τε θυμὸς
<hom. il. 17.745>	τείρεθ' ὁμοῦ καμάτῳ τε καὶ ἱδρῷ σπευδόντεσσιν:
<hom. il. 17.746>	ὣς οἵ γ' ἐμμεμαῶτε νέκυν φέρον. αὐτὰρ ὄπισθεν
<hom. il. 17.747>	Αἴαντ' ἰσχανέτην, ὥς τε πρὼν ἰσχάνει ὕδωρ
<hom. il. 17.748>	ὑλήεις πεδίοιο διαπρύσιον τετυχηκώς,
<hom. il. 17.749>	ὅς τε καὶ ἰφθίμων ποταμῶν ἀλεγεινὰ ῥέεθρα
<hom. il. 17.750>	ἴσχει, ἄφαρ δέ τε πᾶσι ῥόον πεδίον δὲ τίθησι
<hom. il. 17.751>	πλάζων: οὐδέ τί μιν σθένεϊ ῥηγνῦσι ῥέοντες:
<hom. il. 17.752>	ὣς αἰεὶ Αἴαντε μάχην ἀνέεργον ὀπίσσω
<hom. il. 17.753>	Τρώων: οἳ δ' ἅμ' ἕποντο, δύω δ' ἐν τοῖσι μάλιστα
<hom. il. 17.754>	Αἰνείας τ' ̓Αγχισιάδης καὶ φαίδιμος ̔́Εκτωρ.
<hom. il. 17.755>	τῶν δ' ὥς τε ψαρῶν νέφος ἔρχεται ἠὲ κολοιῶν
<hom. il. 17.756>	οὖλον κεκλήγοντες, ὅτε προί̈δωσιν ἰόντα
<hom. il. 17.757>	κίρκον, ὅ τε σμικρῇσι φόνον φέρει ὀρνίθεσσιν,
<hom. il. 17.758>	ὣς ἄρ' ὑπ' Αἰνείᾳ τε καὶ ̔́Εκτορι κοῦροι ̓Αχαιῶν
<hom. il. 17.759>	οὖλον κεκλήγοντες ἴσαν, λήθοντο δὲ χάρμης.
<hom. il. 17.760>	πολλὰ δὲ τεύχεα καλὰ πέσον περί τ' ἀμφί τε τάφρον
<hom. il. 17.761>	φευγόντων Δαναῶν: πολέμου δ' οὐ γίγνετ' ἐρωή.
