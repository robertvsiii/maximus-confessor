<hom. il. 19.1>	̓Ηὼς μὲν κροκόπεπλος ἀπ' ̓Ωκεανοῖο ῥοάων
<hom. il. 19.2>	ὄρνυθ', ἵν' ἀθανάτοισι φόως φέροι ἠδὲ βροτοῖσιν:
<hom. il. 19.3>	ἣ δ' ἐς νῆας ἵκανε θεοῦ πάρα δῶρα φέρουσα.
<hom. il. 19.4>	εὗρε δὲ Πατρόκλῳ περικείμενον ὃν φίλον υἱὸν
<hom. il. 19.5>	κλαίοντα λιγέως: πολέες δ' ἀμφ' αὐτὸν ἑταῖροι
<hom. il. 19.6>	μύρονθ': ἣ δ' ἐν τοῖσι παρίστατο δῖα θεάων,
<hom. il. 19.7>	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
<hom. il. 19.8>	τέκνον ἐμὸν τοῦτον μὲν ἐάσομεν ἀχνύμενοί περ
<hom. il. 19.9>	κεῖσθαι, ἐπεὶ δὴ πρῶτα θεῶν ἰότητι δαμάσθη:
<hom. il. 19.10>	τύνη δ' ̔Ηφαίστοιο πάρα κλυτὰ τεύχεα δέξο
<hom. il. 19.11>	καλὰ μάλ', οἷ' οὔ πώ τις ἀνὴρ ὤμοισι φόρησεν.

<hom. il. 19.12>	ὡς ἄρα φωνήσασα θεὰ κατὰ τεύχε' ἔθηκε
<hom. il. 19.13>	πρόσθεν ̓Αχιλλῆος: τὰ δ' ἀνέβραχε δαίδαλα πάντα.
<hom. il. 19.14>	Μυρμιδόνας δ' ἄρα πάντας ἕλε τρόμος, οὐδέ τις ἔτλη
<hom. il. 19.15>	ἄντην εἰσιδέειν, ἀλλ' ἔτρεσαν. αὐτὰρ ̓Αχιλλεὺς
<hom. il. 19.16>	ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε
<hom. il. 19.17>	δεινὸν ὑπὸ βλεφάρων ὡς εἰ σέλας ἐξεφάανθεν:
<hom. il. 19.18>	τέρπετο δ' ἐν χείρεσσιν ἔχων θεοῦ ἀγλαὰ δῶρα.
<hom. il. 19.19>	αὐτὰρ ἐπεὶ φρεσὶν ᾗσι τετάρπετο δαίδαλα λεύσσων
<hom. il. 19.20>	αὐτίκα μητέρα ἣν ἔπεα πτερόεντα προσηύδα:
<hom. il. 19.21>	μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς
<hom. il. 19.22>	ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.
<hom. il. 19.23>	νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς
<hom. il. 19.24>	δείδω μή μοι τόφρα Μενοιτίου ἄλκιμον υἱὸν
<hom. il. 19.25>	μυῖαι καδδῦσαι κατὰ χαλκοτύπους ὠτειλὰς
<hom. il. 19.26>	εὐλὰς ἐγγείνωνται, ἀεικίσσωσι δὲ νεκρόν,
<hom. il. 19.27>	ἐκ δ' αἰὼν πέφαται, κατὰ δὲ χρόα πάντα σαπήῃ.

<hom. il. 19.28>	τὸν δ' ἠμείβετ' ἔπειτα θεὰ Θέτις ἀργυρόπεζα:
<hom. il. 19.29>	τέκνον μή τοι ταῦτα μετὰ φρεσὶ σῇσι μελόντων.
<hom. il. 19.30>	τῷ μὲν ἐγὼ πειρήσω ἀλαλκεῖν ἄγρια φῦλα
<hom. il. 19.31>	μυίας, αἵ ῥά τε φῶτας ἀρηϊφάτους κατέδουσιν:
<hom. il. 19.32>	ἤν περ γὰρ κεῖταί γε τελεσφόρον εἰς ἐνιαυτόν,
<hom. il. 19.33>	αἰεὶ τῷ γ' ἔσται χρὼς ἔμπεδος, ἢ καὶ ἀρείων.
<hom. il. 19.34>	ἀλλὰ σύ γ' εἰς ἀγορὴν καλέσας ἥρωας ̓Αχαιοὺς
<hom. il. 19.35>	μῆνιν ἀποειπὼν ̓Αγαμέμνονι ποιμένι λαῶν
<hom. il. 19.36>	αἶψα μάλ' ἐς πόλεμον θωρήσσεο, δύσεο δ' ἀλκήν.

<hom. il. 19.37>	ὣς ἄρα φωνήσασα μένος πολυθαρσὲς ἐνῆκε,
<hom. il. 19.38>	Πατρόκλῳ δ' αὖτ' ἀμβροσίην καὶ νέκταρ ἐρυθρὸν
<hom. il. 19.39>	στάξε κατὰ ῥινῶν, ἵνα οἱ χρὼς ἔμπεδος εἴη.

<hom. il. 19.40>	αὐτὰρ ὃ βῆ παρὰ θῖνα θαλάσσης δῖος ̓Αχιλλεὺς
<hom. il. 19.41>	σμερδαλέα ἰάχων, ὦρσεν δ' ἥρωας ̓Αχαιούς.
<hom. il. 19.42>	καί ῥ' οἵ περ τὸ πάρος γε νεῶν ἐν ἀγῶνι μένεσκον
<hom. il. 19.43>	οἵ τε κυβερνῆται καὶ ἔχον οἰήϊα νηῶν
<hom. il. 19.44>	καὶ ταμίαι παρὰ νηυσὶν ἔσαν σίτοιο δοτῆρες,
<hom. il. 19.45>	καὶ μὴν οἳ τότε γ' εἰς ἀγορὴν ἴσαν, οὕνεκ' ̓Αχιλλεὺς
<hom. il. 19.46>	ἐξεφάνη, δηρὸν δὲ μάχης ἐπέπαυτ' ἀλεγεινῆς.
<hom. il. 19.47>	τὼ δὲ δύω σκάζοντε βάτην ̓́Αρεος θεράποντε
<hom. il. 19.48>	Τυδεί̈δης τε μενεπτόλεμος καὶ δῖος ̓Οδυσσεὺς
<hom. il. 19.49>	ἔγχει ἐρειδομένω: ἔτι γὰρ ἔχον ἕλκεα λυγρά:
<hom. il. 19.50>	κὰδ δὲ μετὰ πρώτῃ ἀγορῇ ἵζοντο κιόντες.
<hom. il. 19.51>	αὐτὰρ ὃ δεύτατος ἦλθεν ἄναξ ἀνδρῶν ̓Αγαμέμνων
<hom. il. 19.52>	ἕλκος ἔχων: καὶ γὰρ τὸν ἐνὶ κρατερῇ ὑσμίνῃ
<hom. il. 19.53>	οὖτα Κόων ̓Αντηνορίδης χαλκήρεϊ δουρί.
<hom. il. 19.54>	αὐτὰρ ἐπεὶ δὴ πάντες ἀολλίσθησαν ̓Αχαιοί,
<hom. il. 19.55>	τοῖσι δ' ἀνιστάμενος μετέφη πόδας ὠκὺς ̓Αχιλλεύς:
<hom. il. 19.56>	̓Ατρεί̈δη ἦ ἄρ τι τόδ' ἀμφοτέροισιν ἄρειον
<hom. il. 19.57>	ἔπλετο σοὶ καὶ ἐμοί, ὅ τε νῶί̈ περ ἀχνυμένω κῆρ
<hom. il. 19.58>	θυμοβόρῳ ἔριδι μενεήναμεν εἵνεκα κούρης;
<hom. il. 19.59>	τὴν ὄφελ' ἐν νήεσσι κατακτάμεν ̓́Αρτεμις ἰῷ
<hom. il. 19.60>	ἤματι τῷ ὅτ' ἐγὼν ἑλόμην Λυρνησσὸν ὀλέσσας:
<hom. il. 19.61>	τώ κ' οὐ τόσσοι ̓Αχαιοὶ ὀδὰξ ἕλον ἄσπετον οὖδας
<hom. il. 19.62>	δυσμενέων ὑπὸ χερσὶν ἐμεῦ ἀπομηνίσαντος.
<hom. il. 19.63>	̔́Εκτορι μὲν καὶ Τρωσὶ τὸ κέρδιον: αὐτὰρ ̓Αχαιοὺς
<hom. il. 19.64>	δηρὸν ἐμῆς καὶ σῆς ἔριδος μνήσεσθαι ὀί̈ω.
<hom. il. 19.65>	ἀλλὰ τὰ μὲν προτετύχθαι ἐάσομεν ἀχνύμενοί περ
<hom. il. 19.66>	θυμὸν ἐνὶ στήθεσσι φίλον δαμάσαντες ἀνάγκῃ:
<hom. il. 19.67>	νῦν δ' ἤτοι μὲν ἐγὼ παύω χόλον, οὐδέ τί με χρὴ
<hom. il. 19.68>	ἀσκελέως αἰεὶ μενεαινέμεν: ἀλλ' ἄγε θᾶσσον
<hom. il. 19.69>	ὄτρυνον πόλεμον δὲ κάρη κομόωντας ̓Αχαιούς,
<hom. il. 19.70>	ὄφρ' ἔτι καὶ Τρώων πειρήσομαι ἀντίον ἐλθὼν
<hom. il. 19.71>	αἴ κ' ἐθέλως' ἐπὶ νηυσὶν ἰαύειν: ἀλλά τιν' οἴω
<hom. il. 19.72>	ἀσπασίως αὐτῶν γόνυ κάμψειν, ὅς κε φύγῃσι
<hom. il. 19.73>	δηί̈ου ἐκ πολέμοιο ὑπ' ἔγχεος ἡμετέροιο.

<hom. il. 19.74>	ὣς ἔφαθ', οἳ δ' ἐχάρησαν ἐϋκνήμιδες ̓Αχαιοὶ
<hom. il. 19.75>	μῆνιν ἀπειπόντος μεγαθύμου Πηλεί̈ωνος.
<hom. il. 19.76>	τοῖσι δὲ καὶ μετέειπεν ἄναξ ἀνδρῶν ̓Αγαμέμνων
<hom. il. 19.77>	αὐτόθεν ἐξ ἕδρης, οὐδ' ἐν μέσσοισιν ἀναστάς:
<hom. il. 19.78>	ὦ φίλοι ἥρωες Δαναοὶ θεράποντες ̓́Αρηος
<hom. il. 19.79>	ἑσταότος μὲν καλὸν ἀκούειν, οὐδὲ ἔοικεν
<hom. il. 19.80>	ὑββάλλειν: χαλεπὸν γὰρ ἐπισταμένῳ περ ἐόντι.
<hom. il. 19.81>	ἀνδρῶν δ' ἐν πολλῷ ὁμάδῳ πῶς κέν τις ἀκούσαι
<hom. il. 19.82>	ἢ εἴποι; βλάβεται δὲ λιγύς περ ἐὼν ἀγορητής.
<hom. il. 19.83>	Πηλεί̈δῃ μὲν ἐγὼν ἐνδείξομαι: αὐτὰρ οἱ ἄλλοι
<hom. il. 19.84>	σύνθεσθ' ̓Αργεῖοι, μῦθόν τ' εὖ γνῶτε ἕκαστος.
<hom. il. 19.85>	πολλάκι δή μοι τοῦτον ̓Αχαιοὶ μῦθον ἔειπον
<hom. il. 19.86>	καί τέ με νεικείεσκον: ἐγὼ δ' οὐκ αἴτιός εἰμι,
<hom. il. 19.87>	ἀλλὰ Ζεὺς καὶ Μοῖρα καὶ ἠεροφοῖτις ̓Ερινύς,
<hom. il. 19.88>	οἵ τέ μοι εἰν ἀγορῇ φρεσὶν ἔμβαλον ἄγριον ἄτην,
<hom. il. 19.89>	ἤματι τῷ ὅτ' ̓Αχιλλῆος γέρας αὐτὸς ἀπηύρων.
<hom. il. 19.90>	ἀλλὰ τί κεν ῥέξαιμι; θεὸς διὰ πάντα τελευτᾷ.
<hom. il. 19.91>	πρέσβα Διὸς θυγάτηρ ̓́Ατη, ἣ πάντας ἀᾶται,
<hom. il. 19.92>	οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει
<hom. il. 19.93>	πίλναται, ἀλλ' ἄρα ἥ γε κατ' ἀνδρῶν κράατα βαίνει
<hom. il. 19.94>	βλάπτους' ἀνθρώπους: κατὰ δ' οὖν ἕτερόν γε πέδησε.
<hom. il. 19.95>	καὶ γὰρ δή νύ ποτε Ζεὺς ἄσατο, τόν περ ἄριστον
<hom. il. 19.96>	ἀνδρῶν ἠδὲ θεῶν φας' ἔμμεναι: ἀλλ' ἄρα καὶ τὸν
<hom. il. 19.97>	̔́Ηρη θῆλυς ἐοῦσα δολοφροσύνῃς ἀπάτησεν,
<hom. il. 19.98>	ἤματι τῷ ὅτ' ἔμελλε βίην ̔Ηρακληείην
<hom. il. 19.99>	̓Αλκμήνη τέξεσθαι ἐϋστεφάνῳ ἐνὶ Θήβῃ.
<hom. il. 19.100>	ἤτοι ὅ γ' εὐχόμενος μετέφη πάντεσσι θεοῖσι:
<hom. il. 19.101>	κέκλυτέ μευ πάντές τε θεοὶ πᾶσαί τε θέαιναι,
<hom. il. 19.102>	ὄφρ' εἴπω τά με θυμὸς ἐνὶ στήθεσσιν ἀνώγει.
<hom. il. 19.103>	σήμερον ἄνδρα φόως δὲ μογοστόκος Εἰλείθυια
<hom. il. 19.104>	ἐκφανεῖ, ὃς πάντεσσι περικτιόνεσσιν ἀνάξει,
<hom. il. 19.105>	τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.
<hom. il. 19.106>	τὸν δὲ δολοφρονέουσα προσηύδα πότνια ̔́Ηρη:
<hom. il. 19.107>	ψευστήσεις, οὐδ' αὖτε τέλος μύθῳ ἐπιθήσεις.
<hom. il. 19.108>	εἰ δ' ἄγε νῦν μοι ὄμοσσον ̓Ολύμπιε καρτερὸν ὅρκον,
<hom. il. 19.109>	ἦ μὲν τὸν πάντεσσι περικτιόνεσσιν ἀνάξειν
<hom. il. 19.110>	ὅς κεν ἐπ' ἤματι τῷδε πέσῃ μετὰ ποσσὶ γυναικὸς
<hom. il. 19.111>	τῶν ἀνδρῶν οἳ σῆς ἐξ αἵματός εἰσι γενέθλης.
<hom. il. 19.112>	ὣς ἔφατο: Ζεὺς δ' οὔ τι δολοφροσύνην ἐνόησεν,
<hom. il. 19.113>	ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.
<hom. il. 19.114>	̔́Ηρη δ' ἀί̈ξασα λίπεν ῥίον Οὐλύμποιο,
<hom. il. 19.115>	καρπαλίμως δ' ἵκετ' ̓́Αργος ̓Αχαιικόν, ἔνθ' ἄρα ᾔδη
<hom. il. 19.116>	ἰφθίμην ἄλοχον Σθενέλου Περσηϊάδαο.
<hom. il. 19.117>	ἣ δ' ἐκύει φίλον υἱόν, ὃ δ' ἕβδομος ἑστήκει μείς:
<hom. il. 19.118>	ἐκ δ' ἄγαγε πρὸ φόως δὲ καὶ ἠλιτόμηνον ἐόντα,
<hom. il. 19.119>	̓Αλκμήνης δ' ἀπέπαυσε τόκον, σχέθε δ' Εἰλειθυίας.
<hom. il. 19.120>	αὐτὴ δ' ἀγγελέουσα Δία Κρονίωνα προσηύδα:
<hom. il. 19.121>	Ζεῦ πάτερ ἀργικέραυνε ἔπος τί τοι ἐν φρεσὶ θήσω:
<hom. il. 19.122>	ἤδη ἀνὴρ γέγον' ἐσθλὸς ὃς ̓Αργείοισιν ἀνάξει
<hom. il. 19.123>	Εὐρυσθεὺς Σθενέλοιο πάϊς Περσηϊάδαο
<hom. il. 19.124>	σὸν γένος: οὔ οἱ ἀεικὲς ἀνασσέμεν ̓Αργείοισιν.
<hom. il. 19.125>	ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:
<hom. il. 19.126>	αὐτίκα δ' εἷλ' ̓́Ατην κεφαλῆς λιπαροπλοκάμοιο
<hom. il. 19.127>	χωόμενος φρεσὶν ᾗσι, καὶ ὤμοσε καρτερὸν ὅρκον
<hom. il. 19.128>	μή ποτ' ἐς Οὔλυμπόν τε καὶ οὐρανὸν ἀστερόεντα
<hom. il. 19.129>	αὖτις ἐλεύσεσθαι ̓́Ατην, ἣ πάντας ἀᾶται.
<hom. il. 19.130>	ὣς εἰπὼν ἔρριψεν ἀπ' οὐρανοῦ ἀστερόεντος
<hom. il. 19.131>	χειρὶ περιστρέψας: τάχα δ' ἵκετο ἔργ' ἀνθρώπων.
<hom. il. 19.132>	τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο
<hom. il. 19.133>	ἔργον ἀεικὲς ἔχοντα ὑπ' Εὐρυσθῆος ἀέθλων.
<hom. il. 19.134>	ὣς καὶ ἐγών, ὅτε δ' αὖτε μέγας κορυθαίολος ̔́Εκτωρ
<hom. il. 19.135>	̓Αργείους ὀλέκεσκεν ἐπὶ πρυμνῇσι νέεσσιν,
<hom. il. 19.136>	οὐ δυνάμην λελαθέσθ' ̓́Ατης ᾗ πρῶτον ἀάσθην.
<hom. il. 19.137>	ἀλλ' ἐπεὶ ἀασάμην καί μευ φρένας ἐξέλετο Ζεύς,
<hom. il. 19.138>	ἂψ ἐθέλω ἀρέσαι, δόμεναί τ' ἀπερείσι' ἄποινα:
<hom. il. 19.139>	ἀλλ' ὄρσευ πόλεμον δὲ καὶ ἄλλους ὄρνυθι λαούς.
<hom. il. 19.140>	δῶρα δ' ἐγὼν ὅδε πάντα παρασχέμεν ὅσσά τοι ἐλθὼν
<hom. il. 19.141>	χθιζὸς ἐνὶ κλισίῃσιν ὑπέσχετο δῖος ̓Οδυσσεύς.
<hom. il. 19.142>	εἰ δ' ἐθέλεις, ἐπίμεινον ἐπειγόμενός περ ̓́Αρηος,
<hom. il. 19.143>	δῶρα δέ τοι θεράποντες ἐμῆς παρὰ νηὸς ἑλόντες
<hom. il. 19.144>	οἴσους', ὄφρα ἴδηαι ὅ τοι μενοεικέα δώσω.

<hom. il. 19.145>	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 19.146>	̓Ατρεί̈δη κύδιστε ἄναξ ἀνδρῶν ̓Αγάμεμνον
<hom. il. 19.147>	δῶρα μὲν αἴ κ' ἐθέλῃσθα παρασχέμεν, ὡς ἐπιεικές,
<hom. il. 19.148>	ἤ τ' ἐχέμεν παρὰ σοί: νῦν δὲ μνησώμεθα χάρμης
<hom. il. 19.149>	αἶψα μάλ': οὐ γὰρ χρὴ κλοτοπεύειν ἐνθάδ' ἐόντας
<hom. il. 19.150>	οὐδὲ διατρίβειν: ἔτι γὰρ μέγα ἔργον ἄρεκτον:
<hom. il. 19.151>	ὥς κέ τις αὖτ' ̓Αχιλῆα μετὰ πρώτοισιν ἴδηται
<hom. il. 19.152>	ἔγχεϊ χαλκείῳ Τρώων ὀλέκοντα φάλαγγας.
<hom. il. 19.153>	ὧδέ τις ὑμείων μεμνημένος ἀνδρὶ μαχέσθω.

<hom. il. 19.154>	τὸν δ' ἀπαμειβόμενος προσέφη πολύμητις ̓Οδυσσεύς:
<hom. il. 19.155>	μὴ δ' οὕτως, ἀγαθός περ ἐών, θεοείκελ' ̓Αχιλλεῦ
<hom. il. 19.156>	νήστιας ὄτρυνε προτὶ ̓́Ιλιον υἷας ̓Αχαιῶν
<hom. il. 19.157>	Τρωσὶ μαχησομένους, ἐπεὶ οὐκ ὀλίγον χρόνον ἔσται
<hom. il. 19.158>	φύλοπις, εὖτ' ἂν πρῶτον ὁμιλήσωσι φάλαγγες
<hom. il. 19.159>	ἀνδρῶν, ἐν δὲ θεὸς πνεύσῃ μένος ἀμφοτέροισιν.
<hom. il. 19.160>	ἀλλὰ πάσασθαι ἄνωχθι θοῇς ἐπὶ νηυσὶν ̓Αχαιοὺς
<hom. il. 19.161>	σίτου καὶ οἴνοιο: τὸ γὰρ μένος ἐστὶ καὶ ἀλκή.
<hom. il. 19.162>	οὐ γὰρ ἀνὴρ πρόπαν ἦμαρ ἐς ἠέλιον καταδύντα
<hom. il. 19.163>	ἄκμηνος σίτοιο δυνήσεται ἄντα μάχεσθαι:
<hom. il. 19.164>	εἴ περ γὰρ θυμῷ γε μενοινάᾳ πολεμίζειν,
<hom. il. 19.165>	ἀλλά τε λάθρῃ γυῖα βαρύνεται, ἠδὲ κιχάνει
<hom. il. 19.166>	δίψά τε καὶ λιμός, βλάβεται δέ τε γούνατ' ἰόντι.
<hom. il. 19.167>	ὃς δέ κ' ἀνὴρ οἴνοιο κορεσσάμενος καὶ ἐδωδῆς
<hom. il. 19.168>	ἀνδράσι δυσμενέεσσι πανημέριος πολεμίζῃ,
<hom. il. 19.169>	θαρσαλέον νύ οἱ ἦτορ ἐνὶ φρεσίν, οὐδέ τι γυῖα
<hom. il. 19.170>	πρὶν κάμνει πρὶν πάντας ἐρωῆσαι πολέμοιο.
<hom. il. 19.171>	ἀλλ' ἄγε λαὸν μὲν σκέδασον καὶ δεῖπνον ἄνωχθι
<hom. il. 19.172>	ὅπλεσθαι: τὰ δὲ δῶρα ἄναξ ἀνδρῶν ̓Αγαμέμνων
<hom. il. 19.173>	οἰσέτω ἐς μέσσην ἀγορήν, ἵνα πάντες ̓Αχαιοὶ
<hom. il. 19.174>	ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.
<hom. il. 19.175>	ὀμνυέτω δέ τοι ὅρκον ἐν ̓Αργείοισιν ἀναστὰς
<hom. il. 19.176>	μή ποτε τῆς εὐνῆς ἐπιβήμεναι ἠδὲ μιγῆναι:
<hom. il. 19.177>	ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:
<hom. il. 19.178>	καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.
<hom. il. 19.179>	αὐτὰρ ἔπειτά σε δαιτὶ ἐνὶ κλισίῃς ἀρεσάσθω
<hom. il. 19.180>	πιείρῃ, ἵνα μή τι δίκης ἐπιδευὲς ἔχῃσθα.
<hom. il. 19.181>	̓Ατρεί̈δη σὺ δ' ἔπειτα δικαιότερος καὶ ἐπ' ἄλλῳ
<hom. il. 19.182>	ἔσσεαι. οὐ μὲν γάρ τι νεμεσσητὸν βασιλῆα
<hom. il. 19.183>	ἄνδρ' ἀπαρέσσασθαι ὅτε τις πρότερος χαλεπήνῃ.

<hom. il. 19.184>	τὸν δ' αὖτε προσέειπεν ἄναξ ἀνδρῶν ̓Αγαμέμνων:
<hom. il. 19.185>	χαίρω σεῦ Λαερτιάδη τὸν μῦθον ἀκούσας:
<hom. il. 19.186>	ἐν μοίρῃ γὰρ πάντα διίκεο καὶ κατέλεξας.
<hom. il. 19.187>	ταῦτα δ' ἐγὼν ἐθέλω ὀμόσαι, κέλεται δέ με θυμός,
<hom. il. 19.188>	οὐδ' ἐπιορκήσω πρὸς δαίμονος. αὐτὰρ ̓Αχιλλεὺς
<hom. il. 19.189>	μιμνέτω αὐτόθι τεῖος ἐπειγόμενός περ ̓́Αρηος:
<hom. il. 19.190>	μίμνετε δ' ἄλλοι πάντες ἀολλέες, ὄφρά κε δῶρα
<hom. il. 19.191>	ἐκ κλισίης ἔλθῃσι καὶ ὅρκια πιστὰ τάμωμεν.
<hom. il. 19.192>	σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:
<hom. il. 19.193>	κρινάμενος κούρητας ἀριστῆας Παναχαιῶν
<hom. il. 19.194>	δῶρα ἐμῆς παρὰ νηὸς ἐνεικέμεν, ὅσς' ̓Αχιλῆϊ
<hom. il. 19.195>	χθιζὸν ὑπέστημεν δώσειν, ἀγέμεν τε γυναῖκας.
<hom. il. 19.196>	Ταλθύβιος δέ μοι ὦκα κατὰ στρατὸν εὐρὺν ̓Αχαιῶν
<hom. il. 19.197>	κάπρον ἑτοιμασάτω ταμέειν Διί τ' ̓Ηελίῳ τε.

<hom. il. 19.198>	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 19.199>	̓Ατρεί̈δη κύδιστε ἄναξ ἀνδρῶν ̓Αγάμεμνον
<hom. il. 19.200>	ἄλλοτέ περ καὶ μᾶλλον ὀφέλλετε ταῦτα πένεσθαι,
<hom. il. 19.201>	ὁππότε τις μεταπαυσωλὴ πολέμοιο γένηται
<hom. il. 19.202>	καὶ μένος οὐ τόσον ᾖσιν ἐνὶ στήθεσσιν ἐμοῖσι.
<hom. il. 19.203>	νῦν δ' οἳ μὲν κέαται δεδαϊγμένοι, οὓς ἐδάμασσεν
<hom. il. 19.204>	̔́Εκτωρ Πριαμίδης, ὅτε οἱ Ζεὺς κῦδος ἔδωκεν,
<hom. il. 19.205>	ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε
<hom. il. 19.206>	νῦν μὲν ἀνώγοιμι πτολεμίζειν υἷας ̓Αχαιῶν
<hom. il. 19.207>	νήστιας ἀκμήνους, ἅμα δ' ἠελίῳ καταδύντι
<hom. il. 19.208>	τεύξεσθαι μέγα δόρπον, ἐπὴν τεισαίμεθα λώβην.
<hom. il. 19.209>	πρὶν δ' οὔ πως ἂν ἔμοιγε φίλον κατὰ λαιμὸν ἰείη
<hom. il. 19.210>	οὐ πόσις οὐδὲ βρῶσις ἑταίρου τεθνηῶτος
<hom. il. 19.211>	ὅς μοι ἐνὶ κλισίῃ δεδαϊγμένος ὀξέϊ χαλκῷ
<hom. il. 19.212>	κεῖται ἀνὰ πρόθυρον τετραμμένος, ἀμφὶ δ' ἑταῖροι
<hom. il. 19.213>	μύρονται: τό μοι οὔ τι μετὰ φρεσὶ ταῦτα μέμηλεν,
<hom. il. 19.214>	ἀλλὰ φόνος τε καὶ αἷμα καὶ ἀργαλέος στόνος ἀνδρῶν.

<hom. il. 19.215>	τὸν δ' ἀπαμειβόμενος προσέφη πολύμητις ̓Οδυσσεύς:
<hom. il. 19.216>	ὦ ̓Αχιλεῦ Πηλῆος υἱὲ μέγα φέρτατ' ̓Αχαιῶν,
<hom. il. 19.217>	κρείσσων εἰς ἐμέθεν καὶ φέρτερος οὐκ ὀλίγον περ
<hom. il. 19.218>	ἔγχει, ἐγὼ δέ κε σεῖο νοήματί γε προβαλοίμην
<hom. il. 19.219>	πολλόν, ἐπεὶ πρότερος γενόμην καὶ πλείονα οἶδα.
<hom. il. 19.220>	τώ τοι ἐπιτλήτω κραδίη μύθοισιν ἐμοῖσιν.
<hom. il. 19.221>	αἶψά τε φυλόπιδος πέλεται κόρος ἀνθρώποισιν,
<hom. il. 19.222>	ἧς τε πλείστην μὲν καλάμην χθονὶ χαλκὸς ἔχευεν,
<hom. il. 19.223>	ἄμητος δ' ὀλίγιστος, ἐπὴν κλίνῃσι τάλαντα
<hom. il. 19.224>	Ζεύς, ὅς τ' ἀνθρώπων ταμίης πολέμοιο τέτυκται.
<hom. il. 19.225>	γαστέρι δ' οὔ πως ἔστι νέκυν πενθῆσαι ̓Αχαιούς:
<hom. il. 19.226>	λίην γὰρ πολλοὶ καὶ ἐπήτριμοι ἤματα πάντα
<hom. il. 19.227>	πίπτουσιν: πότε κέν τις ἀναπνεύσειε πόνοιο;
<hom. il. 19.228>	ἀλλὰ χρὴ τὸν μὲν καταθάπτειν ὅς κε θάνῃσι
<hom. il. 19.229>	νηλέα θυμὸν ἔχοντας ἐπ' ἤματι δακρύσαντας:
<hom. il. 19.230>	ὅσσοι δ' ἂν πολέμοιο περὶ στυγεροῖο λίπωνται
<hom. il. 19.231>	μεμνῆσθαι πόσιος καὶ ἐδητύος, ὄφρ' ἔτι μᾶλλον
<hom. il. 19.232>	ἀνδράσι δυσμενέεσσι μαχώμεθα νωλεμὲς αἰεὶ
<hom. il. 19.233>	ἑσσάμενοι χροὶ̈ χαλκὸν ἀτειρέα. μηδέ τις ἄλλην
<hom. il. 19.234>	λαῶν ὀτρυντὺν ποτιδέγμενος ἰσχαναάσθω:
<hom. il. 19.235>	ἥδε γὰρ ὀτρυντὺς κακὸν ἔσσεται ὅς κε λίπηται
<hom. il. 19.236>	νηυσὶν ἐπ' ̓Αργείων: ἀλλ' ἀθρόοι ὁρμηθέντες
<hom. il. 19.237>	Τρωσὶν ἐφ' ἱπποδάμοισιν ἐγείρομεν ὀξὺν ̓́Αρηα.

<hom. il. 19.238>	ἦ, καὶ Νέστορος υἷας ὀπάσσατο κυδαλίμοιο
<hom. il. 19.239>	Φυλεί̈δην τε Μέγητα Θόαντά τε Μηριόνην τε
<hom. il. 19.240>	καὶ Κρειοντιάδην Λυκομήδεα καὶ Μελάνιππον:
<hom. il. 19.241>	βὰν δ' ἴμεν ἐς κλισίην ̓Αγαμέμνονος ̓Ατρεί̈δαο.
<hom. il. 19.242>	αὐτίκ' ἔπειθ' ἅμα μῦθος ἔην, τετέλεστο δὲ ἔργον:
<hom. il. 19.243>	ἑπτὰ μὲν ἐκ κλισίης τρίποδας φέρον, οὕς οἱ ὑπέστη,
<hom. il. 19.244>	αἴθωνας δὲ λέβητας ἐείκοσι, δώδεκα δ' ἵππους:
<hom. il. 19.245>	ἐκ δ' ἄγον αἶψα γυναῖκας ἀμύμονα ἔργα ἰδυίας
<hom. il. 19.246>	ἕπτ', ἀτὰρ ὀγδοάτην Βρισηί̈δα καλλιπάρῃον.
<hom. il. 19.247>	χρυσοῦ δὲ στήσας ̓Οδυσεὺς δέκα πάντα τάλαντα
<hom. il. 19.248>	ἦρχ', ἅμα δ' ἄλλοι δῶρα φέρον κούρητες ̓Αχαιῶν.
<hom. il. 19.249>	καὶ τὰ μὲν ἐν μέσσῃ ἀγορῇ θέσαν, ἂν δ' ̓Αγαμέμνων
<hom. il. 19.250>	ἵστατο: Ταλθύβιος δὲ θεῷ ἐναλίγκιος αὐδὴν
<hom. il. 19.251>	κάπρον ἔχων ἐν χερσὶ παρίστατο ποιμένι λαῶν.
<hom. il. 19.252>	̓Ατρεί̈δης δὲ ἐρυσσάμενος χείρεσσι μάχαιραν,
<hom. il. 19.253>	ἥ οἱ πὰρ ξίφεος μέγα κουλεὸν αἰὲν ἄωρτο,
<hom. il. 19.254>	κάπρου ἀπὸ τρίχας ἀρξάμενος Διὶ χεῖρας ἀνασχὼν
<hom. il. 19.255>	εὔχετο: τοὶ δ' ἄρα πάντες ἐπ' αὐτόφιν εἵατο σιγῇ
<hom. il. 19.256>	̓Αργεῖοι κατὰ μοῖραν ἀκούοντες βασιλῆος.
<hom. il. 19.257>	εὐξάμενος δ' ἄρα εἶπεν ἰδὼν εἰς οὐρανὸν εὐρύν:
<hom. il. 19.258>	ἴστω νῦν Ζεὺς πρῶτα θεῶν ὕπατος καὶ ἄριστος
<hom. il. 19.259>	Γῆ τε καὶ ̓Ηέλιος καὶ ̓Ερινύες, αἵ θ' ὑπὸ γαῖαν
<hom. il. 19.260>	ἀνθρώπους τίνυνται, ὅτις κ' ἐπίορκον ὀμόσσῃ,
<hom. il. 19.261>	μὴ μὲν ἐγὼ κούρῃ Βρισηί̈δι χεῖρ' ἐπένεικα,
<hom. il. 19.262>	οὔτ' εὐνῆς πρόφασιν κεχρημένος οὔτέ τευ ἄλλου.
<hom. il. 19.263>	ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.
<hom. il. 19.264>	εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν
<hom. il. 19.265>	πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.

<hom. il. 19.266>	ἦ, καὶ ἀπὸ στόμαχον κάπρου τάμε νηλέϊ χαλκῷ.
<hom. il. 19.267>	τὸν μὲν Ταλθύβιος πολιῆς ἁλὸς ἐς μέγα λαῖτμα
<hom. il. 19.268>	ῥῖψ' ἐπιδινήσας βόσιν ἰχθύσιν: αὐτὰρ ̓Αχιλλεὺς
<hom. il. 19.269>	ἀνστὰς ̓Αργείοισι φιλοπτολέμοισι μετηύδα:
<hom. il. 19.270>	Ζεῦ πάτερ ἦ μεγάλας ἄτας ἄνδρεσσι διδοῖσθα:
<hom. il. 19.271>	οὐκ ἂν δή ποτε θυμὸν ἐνὶ στήθεσσιν ἐμοῖσιν
<hom. il. 19.272>	̓Ατρεί̈δης ὤρινε διαμπερές, οὐδέ κε κούρην
<hom. il. 19.273>	ἦγεν ἐμεῦ ἀέκοντος ἀμήχανος: ἀλλά ποθι Ζεὺς
<hom. il. 19.274>	ἤθελ' ̓Αχαιοῖσιν θάνατον πολέεσσι γενέσθαι.
<hom. il. 19.275>	νῦν δ' ἔρχεσθ' ἐπὶ δεῖπνον, ἵνα ξυνάγωμεν ̓́Αρηα.

<hom. il. 19.276>	ὣς ἄρ' ἐφώνησεν, λῦσεν δ' ἀγορὴν αἰψηρήν.
<hom. il. 19.277>	οἳ μὲν ἄρ' ἐσκίδναντο ἑὴν ἐπὶ νῆα ἕκαστος,
<hom. il. 19.278>	δῶρα δὲ Μυρμιδόνες μεγαλήτορες ἀμφεπένοντο,
<hom. il. 19.279>	βὰν δ' ἐπὶ νῆα φέροντες ̓Αχιλλῆος θείοιο.
<hom. il. 19.280>	καὶ τὰ μὲν ἐν κλισίῃσι θέσαν, κάθισαν δὲ γυναῖκας,
<hom. il. 19.281>	ἵππους δ' εἰς ἀγέλην ἔλασαν θεράποντες ἀγαυοί.

<hom. il. 19.282>	Βρισηὶ̈ς δ' ἄρ' ἔπειτ' ἰκέλη χρυσέῃ ̓Αφροδίτῃ
<hom. il. 19.283>	ὡς ἴδε Πάτροκλον δεδαϊγμένον ὀξέϊ χαλκῷ,
<hom. il. 19.284>	ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε
<hom. il. 19.285>	στήθεά τ' ἠδ' ἁπαλὴν δειρὴν ἰδὲ καλὰ πρόσωπα.
<hom. il. 19.286>	εἶπε δ' ἄρα κλαίουσα γυνὴ ἐϊκυῖα θεῇσι:
<hom. il. 19.287>	Πάτροκλέ μοι δειλῇ πλεῖστον κεχαρισμένε θυμῷ
<hom. il. 19.288>	ζωὸν μέν σε ἔλειπον ἐγὼ κλισίηθεν ἰοῦσα,
<hom. il. 19.289>	νῦν δέ σε τεθνηῶτα κιχάνομαι ὄρχαμε λαῶν
<hom. il. 19.290>	ἂψ ἀνιοῦς': ὥς μοι δέχεται κακὸν ἐκ κακοῦ αἰεί.
<hom. il. 19.291>	ἄνδρα μὲν ᾧ ἔδοσάν με πατὴρ καὶ πότνια μήτηρ
<hom. il. 19.292>	εἶδον πρὸ πτόλιος δεδαϊγμένον ὀξέϊ χαλκῷ,
<hom. il. 19.293>	τρεῖς τε κασιγνήτους, τούς μοι μία γείνατο μήτηρ,
<hom. il. 19.294>	κηδείους, οἳ πάντες ὀλέθριον ἦμαρ ἐπέσπον.
<hom. il. 19.295>	οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς ̓Αχιλλεὺς
<hom. il. 19.296>	ἔκτεινεν, πέρσεν δὲ πόλιν θείοιο Μύνητος,
<hom. il. 19.297>	κλαίειν, ἀλλά μ' ἔφασκες ̓Αχιλλῆος θείοιο
<hom. il. 19.298>	κουριδίην ἄλοχον θήσειν, ἄξειν τ' ἐνὶ νηυσὶν
<hom. il. 19.299>	ἐς Φθίην, δαίσειν δὲ γάμον μετὰ Μυρμιδόνεσσι.
<hom. il. 19.300>	τώ ς' ἄμοτον κλαίω τεθνηότα μείλιχον αἰεί.

<hom. il. 19.301>	ὣς ἔφατο κλαίους', ἐπὶ δὲ στενάχοντο γυναῖκες
<hom. il. 19.302>	Πάτροκλον πρόφασιν, σφῶν δ' αὐτῶν κήδε' ἑκάστη.
<hom. il. 19.303>	αὐτὸν δ' ἀμφὶ γέροντες ̓Αχαιῶν ἠγερέθοντο
<hom. il. 19.304>	λισσόμενοι δειπνῆσαι: ὃ δ' ἠρνεῖτο στεναχίζων:
<hom. il. 19.305>	λίσσομαι, εἴ τις ἔμοιγε φίλων ἐπιπείθεθ' ἑταίρων,
<hom. il. 19.306>	μή με πρὶν σίτοιο κελεύετε μηδὲ ποτῆτος
<hom. il. 19.307>	ἄσασθαι φίλον ἦτορ, ἐπεί μ' ἄχος αἰνὸν ἱκάνει:
<hom. il. 19.308>	δύντα δ' ἐς ἠέλιον μενέω καὶ τλήσομαι ἔμπης.

<hom. il. 19.309>	ὣς εἰπὼν ἄλλους μὲν ἀπεσκέδασεν βασιλῆας,
<hom. il. 19.310>	δοιὼ δ' ̓Ατρεί̈δα μενέτην καὶ δῖος ̓Οδυσσεὺς
<hom. il. 19.311>	Νέστωρ ̓Ιδομενεύς τε γέρων θ' ἱππηλάτα Φοῖνιξ
<hom. il. 19.312>	τέρποντες πυκινῶς ἀκαχήμενον: οὐδέ τι θυμῷ
<hom. il. 19.313>	τέρπετο, πρὶν πολέμου στόμα δύμεναι αἱματόεντος.
<hom. il. 19.314>	μνησάμενος δ' ἁδινῶς ἀνενείκατο φώνησέν τε:
<hom. il. 19.315>	ἦ ῥά νύ μοί ποτε καὶ σὺ δυσάμμορε φίλταθ' ἑταίρων
<hom. il. 19.316>	αὐτὸς ἐνὶ κλισίῃ λαρὸν παρὰ δεῖπνον ἔθηκας
<hom. il. 19.317>	αἶψα καὶ ὀτραλέως, ὁπότε σπερχοίατ' ̓Αχαιοὶ
<hom. il. 19.318>	Τρωσὶν ἐφ' ἱπποδάμοισι φέρειν πολύδακρυν ̓́Αρηα.
<hom. il. 19.319>	νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ
<hom. il. 19.320>	ἄκμηνον πόσιος καὶ ἐδητύος ἔνδον ἐόντων
<hom. il. 19.321>	σῇ ποθῇ: οὐ μὲν γάρ τι κακώτερον ἄλλο πάθοιμι,
<hom. il. 19.322>	οὐδ' εἴ κεν τοῦ πατρὸς ἀποφθιμένοιο πυθοίμην,
<hom. il. 19.323>	ὅς που νῦν Φθίηφι τέρεν κατὰ δάκρυον εἴβει
<hom. il. 19.324>	χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ
<hom. il. 19.325>	εἵνεκα ῥιγεδανῆς ̔Ελένης Τρωσὶν πολεμίζω:
<hom. il. 19.326>	ἠὲ τὸν ὃς Σκύρῳ μοι ἔνι τρέφεται φίλος υἱός,
<hom. il. 19.327>	εἴ που ἔτι ζώει γε Νεοπτόλεμος θεοειδής.
<hom. il. 19.328>	πρὶν μὲν γάρ μοι θυμὸς ἐνὶ στήθεσσιν ἐώλπει
<hom. il. 19.329>	οἶον ἐμὲ φθίσεσθαι ἀπ' ̓́Αργεος ἱπποβότοιο
<hom. il. 19.330>	αὐτοῦ ἐνὶ Τροίῃ, σὲ δέ τε Φθίην δὲ νέεσθαι,
<hom. il. 19.331>	ὡς ἄν μοι τὸν παῖδα θοῇ ἐνὶ νηὶ̈ μελαίνῃ
<hom. il. 19.332>	Σκυρόθεν ἐξαγάγοις καί οἱ δείξειας ἕκαστα
<hom. il. 19.333>	κτῆσιν ἐμὴν δμῶάς τε καὶ ὑψερεφὲς μέγα δῶμα.
<hom. il. 19.334>	ἤδη γὰρ Πηλῆά γ' ὀί̈ομαι ἢ κατὰ πάμπαν
<hom. il. 19.335>	τεθνάμεν, ἤ που τυτθὸν ἔτι ζώοντ' ἀκάχησθαι
<hom. il. 19.336>	γήραί̈ τε στυγερῷ καὶ ἐμὴν ποτιδέγμενον αἰεὶ
<hom. il. 19.337>	λυγρὴν ἀγγελίην, ὅτ' ἀποφθιμένοιο πύθηται.

<hom. il. 19.338>	ὣς ἔφατο κλαίων, ἐπὶ δὲ στενάχοντο γέροντες,
<hom. il. 19.339>	μνησάμενοι τὰ ἕκαστος ἐνὶ μεγάροισιν ἔλειπον:
<hom. il. 19.340>	μυρομένους δ' ἄρα τούς γε ἰδὼν ἐλέησε Κρονίων,
<hom. il. 19.341>	αἶψα δ' ̓Αθηναίην ἔπεα πτερόεντα προσηύδα:
<hom. il. 19.342>	τέκνον ἐμόν, δὴ πάμπαν ἀποίχεαι ἀνδρὸς ἑῆος.
<hom. il. 19.343>	ἦ νύ τοι οὐκέτι πάγχυ μετὰ φρεσὶ μέμβλετ' ̓Αχιλλεύς;
<hom. il. 19.344>	κεῖνος ὅ γε προπάροιθε νεῶν ὀρθοκραιράων
<hom. il. 19.345>	ἧσται ὀδυρόμενος ἕταρον φίλον: οἳ δὲ δὴ ἄλλοι
<hom. il. 19.346>	οἴχονται μετὰ δεῖπνον, ὃ δ' ἄκμηνος καὶ ἄπαστος.
<hom. il. 19.347>	ἀλλ' ἴθι οἱ νέκτάρ τε καὶ ἀμβροσίην ἐρατεινὴν
<hom. il. 19.348>	στάξον ἐνὶ στήθεσς', ἵνα μή μιν λιμὸς ἵκηται.

<hom. il. 19.349>	ὣς εἰπὼν ὄτρυνε πάρος μεμαυῖαν ̓Αθήνην:
<hom. il. 19.350>	ἣ δ' ἅρπῃ ἐϊκυῖα τανυπτέρυγι λιγυφώνῳ
<hom. il. 19.351>	οὐρανοῦ ἐκκατεπᾶλτο δι' αἰθέρος. αὐτὰρ ̓Αχαιοὶ
<hom. il. 19.352>	αὐτίκα θωρήσσοντο κατὰ στρατόν: ἣ δ' ̓Αχιλῆϊ
<hom. il. 19.353>	νέκταρ ἐνὶ στήθεσσι καὶ ἀμβροσίην ἐρατεινὴν
<hom. il. 19.354>	στάξ', ἵνα μή μιν λιμὸς ἀτερπὴς γούναθ' ἵκοιτο:
<hom. il. 19.355>	αὐτὴ δὲ πρὸς πατρὸς ἐρισθενέος πυκινὸν δῶ
<hom. il. 19.356>	ᾤχετο, τοὶ δ' ἀπάνευθε νεῶν ἐχέοντο θοάων.
<hom. il. 19.357>	ὡς δ' ὅτε ταρφειαὶ νιφάδες Διὸς ἐκποτέονται
<hom. il. 19.358>	ψυχραὶ ὑπὸ ῥιπῆς αἰθρηγενέος Βορέαο,
<hom. il. 19.359>	ὣς τότε ταρφειαὶ κόρυθες λαμπρὸν γανόωσαι
<hom. il. 19.360>	νηῶν ἐκφορέοντο καὶ ἀσπίδες ὀμφαλόεσσαι
<hom. il. 19.361>	θώρηκές τε κραταιγύαλοι καὶ μείλινα δοῦρα.
<hom. il. 19.362>	αἴγλη δ' οὐρανὸν ἷκε, γέλασσε δὲ πᾶσα περὶ χθὼν
<hom. il. 19.363>	χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν
<hom. il. 19.364>	ἀνδρῶν: ἐν δὲ μέσοισι κορύσσετο δῖος ̓Αχιλλεύς.
<hom. il. 19.365>	τοῦ καὶ ὀδόντων μὲν καναχὴ πέλε, τὼ δέ οἱ ὄσσε
<hom. il. 19.366>	λαμπέσθην ὡς εἴ τε πυρὸς σέλας, ἐν δέ οἱ ἦτορ
<hom. il. 19.367>	δῦν' ἄχος ἄτλητον: ὃ δ' ἄρα Τρωσὶν μενεαίνων
<hom. il. 19.368>	δύσετο δῶρα θεοῦ, τά οἱ ̔́Ηφαιστος κάμε τεύχων.
<hom. il. 19.369>	κνημῖδας μὲν πρῶτα περὶ κνήμῃσιν ἔθηκε
<hom. il. 19.370>	καλὰς ἀργυρέοισιν ἐπισφυρίοις ἀραρυίας:
<hom. il. 19.371>	δεύτερον αὖ θώρηκα περὶ στήθεσσιν ἔδυνεν.
<hom. il. 19.372>	ἀμφὶ δ' ἄρ' ὤμοισιν βάλετο ξίφος ἀργυρόηλον
<hom. il. 19.373>	χάλκεον: αὐτὰρ ἔπειτα σάκος μέγα τε στιβαρόν τε
<hom. il. 19.374>	εἵλετο, τοῦ δ' ἀπάνευθε σέλας γένετ' ἠύ̈τε μήνης.
<hom. il. 19.375>	ὡς δ' ὅτ' ἂν ἐκ πόντοιο σέλας ναύτῃσι φανήῃ
<hom. il. 19.376>	καιομένοιο πυρός, τό τε καίεται ὑψόθ' ὄρεσφι
<hom. il. 19.377>	σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι
<hom. il. 19.378>	πόντον ἐπ' ἰχθυόεντα φίλων ἀπάνευθε φέρουσιν:
<hom. il. 19.379>	ὣς ἀπ' ̓Αχιλλῆος σάκεος σέλας αἰθέρ' ἵκανε
<hom. il. 19.380>	καλοῦ δαιδαλέου: περὶ δὲ τρυφάλειαν ἀείρας
<hom. il. 19.381>	κρατὶ θέτο βριαρήν: ἣ δ' ἀστὴρ ὣς ἀπέλαμπεν
<hom. il. 19.382>	ἵππουρις τρυφάλεια, περισσείοντο δ' ἔθειραι
<hom. il. 19.383>	χρύσεαι, ἃς ̔́Ηφαιστος ἵει λόφον ἀμφὶ θαμειάς.
<hom. il. 19.384>	πειρήθη δ' ἕο αὐτοῦ ἐν ἔντεσι δῖος ̓Αχιλλεύς,
<hom. il. 19.385>	εἰ οἷ ἐφαρμόσσειε καὶ ἐντρέχοι ἀγλαὰ γυῖα:
<hom. il. 19.386>	τῷ δ' εὖτε πτερὰ γίγνετ', ἄειρε δὲ ποιμένα λαῶν.
<hom. il. 19.387>	ἐκ δ' ἄρα σύριγγος πατρώϊον ἐσπάσατ' ἔγχος
<hom. il. 19.388>	βριθὺ μέγα στιβαρόν: τὸ μὲν οὐ δύνατ' ἄλλος ̓Αχαιῶν
<hom. il. 19.389>	πάλλειν, ἀλλά μιν οἶος ἐπίστατο πῆλαι ̓Αχιλλεύς:
<hom. il. 19.390>	Πηλιάδα μελίην, τὴν πατρὶ φίλῳ πόρε Χείρων
<hom. il. 19.391>	Πηλίου ἐκ κορυφῆς φόνον ἔμμεναι ἡρώεσσιν:
<hom. il. 19.392>	ἵππους δ' Αὐτομέδων τε καὶ ̓́Αλκιμος ἀμφιέποντες
<hom. il. 19.393>	ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς
<hom. il. 19.394>	γαμφηλῇς ἔβαλον, κατὰ δ' ἡνία τεῖναν ὀπίσσω
<hom. il. 19.395>	κολλητὸν ποτὶ δίφρον. ὃ δὲ μάστιγα φαεινὴν
<hom. il. 19.396>	χειρὶ λαβὼν ἀραρυῖαν ἐφ' ἵπποιιν ἀνόρουσεν
<hom. il. 19.397>	Αὐτομέδων: ὄπιθεν δὲ κορυσσάμενος βῆ ̓Αχιλλεὺς
<hom. il. 19.398>	τεύχεσι παμφαίνων ὥς τ' ἠλέκτωρ ̔Υπερίων,
<hom. il. 19.399>	σμερδαλέον δ' ἵπποισιν ἐκέκλετο πατρὸς ἑοῖο:
<hom. il. 19.400>	Ξάνθέ τε καὶ Βαλίε τηλεκλυτὰ τέκνα Ποδάργης
<hom. il. 19.401>	ἄλλως δὴ φράζεσθε σαωσέμεν ἡνιοχῆα
<hom. il. 19.402>	ἂψ Δαναῶν ἐς ὅμιλον ἐπεί χ' ἕωμεν πολέμοιο,
<hom. il. 19.403>	μηδ' ὡς Πάτροκλον λίπετ' αὐτόθι τεθνηῶτα.

<hom. il. 19.404>	τὸν δ' ἄρ' ὑπὸ ζυγόφι προσέφη πόδας αἰόλος ἵππος
<hom. il. 19.405>	Ξάνθος, ἄφαρ δ' ἤμυσε καρήατι: πᾶσα δὲ χαίτη
<hom. il. 19.406>	ζεύγλης ἐξεριποῦσα παρὰ ζυγὸν οὖδας ἵκανεν:
<hom. il. 19.407>	αὐδήεντα δ' ἔθηκε θεὰ λευκώλενος ̔́Ηρη:
<hom. il. 19.408>	καὶ λίην ς' ἔτι νῦν γε σαώσομεν ὄβριμ' ̓Αχιλλεῦ:
<hom. il. 19.409>	ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς
<hom. il. 19.410>	αἴτιοι, ἀλλὰ θεός τε μέγας καὶ Μοῖρα κραταιή.
<hom. il. 19.411>	οὐδὲ γὰρ ἡμετέρῃ βραδυτῆτί τε νωχελίῃ τε
<hom. il. 19.412>	Τρῶες ἀπ' ὤμοιιν Πατρόκλου τεύχε' ἕλοντο:
<hom. il. 19.413>	ἀλλὰ θεῶν ὤριστος, ὃν ἠύ̈κομος τέκε Λητώ,
<hom. il. 19.414>	ἔκταν' ἐνὶ προμάχοισι καὶ ̔́Εκτορι κῦδος ἔδωκε.
<hom. il. 19.415>	νῶϊ δὲ καί κεν ἅμα πνοιῇ Ζεφύροιο θέοιμεν,
<hom. il. 19.416>	ἥν περ ἐλαφροτάτην φάς' ἔμμεναι: ἀλλὰ σοὶ αὐτῷ
<hom. il. 19.417>	μόρσιμόν ἐστι θεῷ τε καὶ ἀνέρι ἶφι δαμῆναι.

<hom. il. 19.418>	ὣς ἄρα φωνήσαντος ̓Ερινύες ἔσχεθον αὐδήν.
<hom. il. 19.419>	τὸν δὲ μέγ' ὀχθήσας προσέφη πόδας ὠκὺς ̓Αχιλλεύς:
<hom. il. 19.420>	Ξάνθε τί μοι θάνατον μαντεύεαι; οὐδέ τί σε χρή.
<hom. il. 19.421>	εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι
<hom. il. 19.422>	νόσφι φίλου πατρὸς καὶ μητέρος: ἀλλὰ καὶ ἔμπης
<hom. il. 19.423>	οὐ λήξω πρὶν Τρῶας ἅδην ἐλάσαι πολέμοιο.

<hom. il. 19.424>	ἦ ῥα, καὶ ἐν πρώτοις ἰάχων ἔχε μώνυχας ἵππους.
