<hom. il. 23.1>	ὣς οἳ μὲν στενάχοντο κατὰ πτόλιν: αὐτὰρ ̓Αχαιοὶ
<hom. il. 23.2>	ἐπεὶ δὴ νῆάς τε καὶ ̔Ελλήσποντον ἵκοντο,
<hom. il. 23.3>	οἳ μὲν ἄρ' ἐσκίδναντο ἑὴν ἐπὶ νῆα ἕκαστος,
<hom. il. 23.4>	Μυρμιδόνας δ' οὐκ εἴα ἀποσκίδνασθαι ̓Αχιλλεύς,
<hom. il. 23.5>	ἀλλ' ὅ γε οἷς ἑτάροισι φιλοπτολέμοισι μετηύδα:
<hom. il. 23.6>	Μυρμιδόνες ταχύπωλοι ἐμοὶ ἐρίηρες ἑταῖροι
<hom. il. 23.7>	μὴ δή πω ὑπ' ὄχεσφι λυώμεθα μώνυχας ἵππους,
<hom. il. 23.8>	ἀλλ' αὐτοῖς ἵπποισι καὶ ἅρμασιν ἆσσον ἰόντες
<hom. il. 23.9>	Πάτροκλον κλαίωμεν: ὃ γὰρ γέρας ἐστὶ θανόντων.
<hom. il. 23.10>	αὐτὰρ ἐπεί κ' ὀλοοῖο τεταρπώμεσθα γόοιο,
<hom. il. 23.11>	ἵππους λυσάμενοι δορπήσομεν ἐνθάδε πάντες.

<hom. il. 23.12>	ὣς ἔφαθ', οἳ δ' ᾤμωξαν ἀολλέες, ἦρχε δ' ̓Αχιλλεύς.
<hom. il. 23.13>	οἳ δὲ τρὶς περὶ νεκρὸν ἐύ̈τριχας ἤλασαν ἵππους
<hom. il. 23.14>	μυρόμενοι: μετὰ δέ σφι Θέτις γόου ἵμερον ὦρσε.
<hom. il. 23.15>	δεύοντο ψάμαθοι, δεύοντο δὲ τεύχεα φωτῶν
<hom. il. 23.16>	δάκρυσι: τοῖον γὰρ πόθεον μήστωρα φόβοιο.
<hom. il. 23.17>	τοῖσι δὲ Πηλεί̈δης ἁδινοῦ ἐξῆρχε γόοιο
<hom. il. 23.18>	χεῖρας ἐπ' ἀνδροφόνους θέμενος στήθεσσιν ἑταίρου:
<hom. il. 23.19>	χαῖρέ μοι ὦ Πάτροκλε καὶ εἰν ̓Αί̈δαο δόμοισι:
<hom. il. 23.20>	πάντα γὰρ ἤδη τοι τελέω τὰ πάροιθεν ὑπέστην
<hom. il. 23.21>	̔́Εκτορα δεῦρ' ἐρύσας δώσειν κυσὶν ὠμὰ δάσασθαι,
<hom. il. 23.22>	δώδεκα δὲ προπάροιθε πυρῆς ἀποδειροτομήσειν
<hom. il. 23.23>	Τρώων ἀγλαὰ τέκνα σέθεν κταμένοιο χολωθείς.

<hom. il. 23.24>	ἦ ῥα καὶ ̔́Εκτορα δῖον ἀεικέα μήδετο ἔργα
<hom. il. 23.25>	πρηνέα πὰρ λεχέεσσι Μενοιτιάδαο τανύσσας
<hom. il. 23.26>	ἐν κονίῃς: οἳ δ' ἔντε' ἀφωπλίζοντο ἕκαστος
<hom. il. 23.27>	χάλκεα μαρμαίροντα, λύον δ' ὑψηχέας ἵππους,
<hom. il. 23.28>	κὰδ δ' ἷζον παρὰ νηὶ̈ ποδώκεος Αἰακίδαο
<hom. il. 23.29>	μυρίοι: αὐτὰρ ὃ τοῖσι τάφον μενοεικέα δαίνυ.
<hom. il. 23.30>	πολλοὶ μὲν βόες ἀργοὶ ὀρέχθεον ἀμφὶ σιδήρῳ
<hom. il. 23.31>	σφαζόμενοι, πολλοὶ δ' ὄϊες καὶ μηκάδες αἶγες:
<hom. il. 23.32>	πολλοὶ δ' ἀργιόδοντες ὕες θαλέθοντες ἀλοιφῇ
<hom. il. 23.33>	εὑόμενοι τανύοντο διὰ φλογὸς ̔Ηφαίστοιο:
<hom. il. 23.34>	πάντῃ δ' ἀμφὶ νέκυν κοτυλήρυτον ἔρρεεν αἷμα.

<hom. il. 23.35>	αὐτὰρ τόν γε ἄνακτα ποδώκεα Πηλεί̈ωνα
<hom. il. 23.36>	εἰς ̓Αγαμέμνονα δῖον ἄγον βασιλῆες ̓Αχαιῶν
<hom. il. 23.37>	σπουδῇ παρπεπιθόντες ἑταίρου χωόμενον κῆρ.
<hom. il. 23.38>	οἳ δ' ὅτε δὴ κλισίην ̓Αγαμέμνονος ἷξον ἰόντες,
<hom. il. 23.39>	αὐτίκα κηρύκεσσι λιγυφθόγγοισι κέλευσαν
<hom. il. 23.40>	ἀμφὶ πυρὶ στῆσαι τρίποδα μέγαν, εἰ πεπίθοιεν
<hom. il. 23.41>	Πηλεί̈δην λούσασθαι ἄπο βρότον αἱματόεντα.
<hom. il. 23.42>	αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:
<hom. il. 23.43>	οὐ μὰ Ζῆν', ὅς τίς τε θεῶν ὕπατος καὶ ἄριστος,
<hom. il. 23.44>	οὐ θέμις ἐστὶ λοετρὰ καρήατος ἆσσον ἱκέσθαι
<hom. il. 23.45>	πρίν γ' ἐνὶ Πάτροκλον θέμεναι πυρὶ σῆμά τε χεῦαι
<hom. il. 23.46>	κείρασθαί τε κόμην, ἐπεὶ οὔ μ' ἔτι δεύτερον ὧδε
<hom. il. 23.47>	ἵξετ' ἄχος κραδίην ὄφρα ζωοῖσι μετείω.
<hom. il. 23.48>	ἀλλ' ἤτοι νῦν μὲν στυγερῇ πειθώμεθα δαιτί:
<hom. il. 23.49>	ἠῶθεν δ' ὄτρυνον ἄναξ ἀνδρῶν ̓Αγάμεμνον
<hom. il. 23.50>	ὕλην τ' ἀξέμεναι παρά τε σχεῖν ὅσς' ἐπιεικὲς
<hom. il. 23.51>	νεκρὸν ἔχοντα νέεσθαι ὑπὸ ζόφον ἠερόεντα,
<hom. il. 23.52>	ὄφρ' ἤτοι τοῦτον μὲν ἐπιφλέγῃ ἀκάματον πῦρ
<hom. il. 23.53>	θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.

<hom. il. 23.54>	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.
<hom. il. 23.55>	ἐσσυμένως δ' ἄρα δόρπον ἐφοπλίσσαντες ἕκαστοι
<hom. il. 23.56>	δαίνυντ', οὐδέ τι θυμὸς ἐδεύετο δαιτὸς ἐί̈σης.
<hom. il. 23.57>	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
<hom. il. 23.58>	οἳ μὲν κακκείοντες ἔβαν κλισίην δὲ ἕκαστος,
<hom. il. 23.59>	Πηλεί̈δης δ' ἐπὶ θινὶ πολυφλοίσβοιο θαλάσσης
<hom. il. 23.60>	κεῖτο βαρὺ στενάχων πολέσιν μετὰ Μυρμιδόνεσσιν
<hom. il. 23.61>	ἐν καθαρῷ, ὅθι κύματ' ἐπ' ἠϊόνος κλύζεσκον:
<hom. il. 23.62>	εὖτε τὸν ὕπνος ἔμαρπτε λύων μελεδήματα θυμοῦ
<hom. il. 23.63>	νήδυμος ἀμφιχυθείς: μάλα γὰρ κάμε φαίδιμα γυῖα
<hom. il. 23.64>	̔́Εκτορ' ἐπαί̈σσων προτὶ ̓́Ιλιον ἠνεμόεσσαν:
<hom. il. 23.65>	ἦλθε δ' ἐπὶ ψυχὴ Πατροκλῆος δειλοῖο
<hom. il. 23.66>	πάντ' αὐτῷ μέγεθός τε καὶ ὄμματα κάλ' ἐϊκυῖα
<hom. il. 23.67>	καὶ φωνήν, καὶ τοῖα περὶ χροὶ̈ εἵματα ἕστο:
<hom. il. 23.68>	στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:
<hom. il. 23.69>	εὕδεις, αὐτὰρ ἐμεῖο λελασμένος ἔπλευ ̓Αχιλλεῦ.
<hom. il. 23.70>	οὐ μέν μευ ζώοντος ἀκήδεις, ἀλλὰ θανόντος:
<hom. il. 23.71>	θάπτέ με ὅττι τάχιστα πύλας ̓Αί̈δαο περήσω.
<hom. il. 23.72>	τῆλέ με εἴργουσι ψυχαὶ εἴδωλα καμόντων,
<hom. il. 23.73>	οὐδέ μέ πω μίσγεσθαι ὑπὲρ ποταμοῖο ἐῶσιν,
<hom. il. 23.74>	ἀλλ' αὔτως ἀλάλημαι ἀν' εὐρυπυλὲς ̓́Αϊδος δῶ.
<hom. il. 23.75>	καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις
<hom. il. 23.76>	νίσομαι ἐξ ̓Αί̈δαο, ἐπήν με πυρὸς λελάχητε.
<hom. il. 23.77>	οὐ μὲν γὰρ ζωοί γε φίλων ἀπάνευθεν ἑταίρων
<hom. il. 23.78>	βουλὰς ἑζόμενοι βουλεύσομεν, ἀλλ' ἐμὲ μὲν κὴρ
<hom. il. 23.79>	ἀμφέχανε στυγερή, ἥ περ λάχε γιγνόμενόν περ:
<hom. il. 23.80>	καὶ δὲ σοὶ αὐτῷ μοῖρα, θεοῖς ἐπιείκελ' ̓Αχιλλεῦ,
<hom. il. 23.81>	τείχει ὕπο Τρώων εὐηφενέων ἀπολέσθαι.
<hom. il. 23.82>	ἄλλο δέ τοι ἐρέω καὶ ἐφήσομαι αἴ κε πίθηαι:
<hom. il. 23.83>	μὴ ἐμὰ σῶν ἀπάνευθε τιθήμεναι ὀστέ' ̓Αχιλλεῦ,
<hom. il. 23.84>	ἀλλ' ὁμοῦ ὡς ἐτράφημεν ἐν ὑμετέροισι δόμοισιν,
<hom. il. 23.85>	εὖτέ με τυτθὸν ἐόντα Μενοίτιος ἐξ ̓Οπόεντος
<hom. il. 23.86>	ἤγαγεν ὑμέτερόνδ' ἀνδροκτασίης ὕπο λυγρῆς,
<hom. il. 23.87>	ἤματι τῷ ὅτε παῖδα κατέκτανον ̓Αμφιδάμαντος
<hom. il. 23.88>	νήπιος οὐκ ἐθέλων ἀμφ' ἀστραγάλοισι χολωθείς:
<hom. il. 23.89>	ἔνθά με δεξάμενος ἐν δώμασιν ἱππότα Πηλεὺς
<hom. il. 23.90>	ἔτραφέ τ' ἐνδυκέως καὶ σὸν θεράποντ' ὀνόμηνεν:
<hom. il. 23.91>	ὣς δὲ καὶ ὀστέα νῶϊν ὁμὴ σορὸς ἀμφικαλύπτοι
<hom. il. 23.92>	χρύσεος ἀμφιφορεύς, τόν τοι πόρε πότνια μήτηρ.

<hom. il. 23.93>	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
<hom. il. 23.94>	τίπτέ μοι ἠθείη κεφαλὴ δεῦρ' εἰλήλουθας
<hom. il. 23.95>	καί μοι ταῦτα ἕκαστ' ἐπιτέλλεαι; αὐτὰρ ἐγώ τοι
<hom. il. 23.96>	πάντα μάλ' ἐκτελέω καὶ πείσομαι ὡς σὺ κελεύεις.
<hom. il. 23.97>	ἀλλά μοι ἆσσον στῆθι: μίνυνθά περ ἀμφιβαλόντε
<hom. il. 23.98>	ἀλλήλους ὀλοοῖο τεταρπώμεσθα γόοιο.

<hom. il. 23.99>	ὣς ἄρα φωνήσας ὠρέξατο χερσὶ φίλῃσιν
<hom. il. 23.100>	οὐδ' ἔλαβε: ψυχὴ δὲ κατὰ χθονὸς ἠύ̈τε καπνὸς
<hom. il. 23.101>	ᾤχετο τετριγυῖα: ταφὼν δ' ἀνόρουσεν ̓Αχιλλεὺς
<hom. il. 23.102>	χερσί τε συμπλατάγησεν, ἔπος δ' ὀλοφυδνὸν ἔειπεν:
<hom. il. 23.103>	ὢ πόποι ἦ ῥά τίς ἐστι καὶ εἰν ̓Αί̈δαο δόμοισι
<hom. il. 23.104>	ψυχὴ καὶ εἴδωλον, ἀτὰρ φρένες οὐκ ἔνι πάμπαν:
<hom. il. 23.105>	παννυχίη γάρ μοι Πατροκλῆος δειλοῖο
<hom. il. 23.106>	ψυχὴ ἐφεστήκει γοόωσά τε μυρομένη τε,
<hom. il. 23.107>	καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.

<hom. il. 23.108>	ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:
<hom. il. 23.109>	μυρομένοισι δὲ τοῖσι φάνη ῥοδοδάκτυλος ̓Ηὼς
<hom. il. 23.110>	ἀμφὶ νέκυν ἐλεεινόν. ἀτὰρ κρείων ̓Αγαμέμνων
<hom. il. 23.111>	οὐρῆάς τ' ὄτρυνε καὶ ἀνέρας ἀξέμεν ὕλην
<hom. il. 23.112>	πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει
<hom. il. 23.113>	Μηριόνης θεράπων ἀγαπήνορος ̓Ιδομενῆος.
<hom. il. 23.114>	οἳ δ' ἴσαν ὑλοτόμους πελέκεας ἐν χερσὶν ἔχοντες
<hom. il. 23.115>	σειράς τ' εὐπλέκτους: πρὸ δ' ἄρ' οὐρῆες κίον αὐτῶν.
<hom. il. 23.116>	πολλὰ δ' ἄναντα κάταντα πάραντά τε δόχμιά τ' ἦλθον:
<hom. il. 23.117>	ἀλλ' ὅτε δὴ κνημοὺς προσέβαν πολυπίδακος ̓́Ιδης,
<hom. il. 23.118>	αὐτίκ' ἄρα δρῦς ὑψικόμους ταναήκεϊ χαλκῷ
<hom. il. 23.119>	τάμνον ἐπειγόμενοι: ταὶ δὲ μεγάλα κτυπέουσαι
<hom. il. 23.120>	πῖπτον: τὰς μὲν ἔπειτα διαπλήσσοντες ̓Αχαιοὶ
<hom. il. 23.121>	ἔκδεον ἡμιόνων: ταὶ δὲ χθόνα ποσσὶ δατεῦντο
<hom. il. 23.122>	ἐλδόμεναι πεδίοιο διὰ ῥωπήϊα πυκνά.
<hom. il. 23.123>	πάντες δ' ὑλοτόμοι φιτροὺς φέρον: ὡς γὰρ ἀνώγει
<hom. il. 23.124>	Μηριόνης θεράπων ἀγαπήνορος ̓Ιδομενῆος.
<hom. il. 23.125>	κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' ̓Αχιλλεὺς
<hom. il. 23.126>	φράσσατο Πατρόκλῳ μέγα ἠρίον ἠδὲ οἷ αὐτῷ.

<hom. il. 23.127>	αὐτὰρ ἐπεὶ πάντῃ παρακάββαλον ἄσπετον ὕλην
<hom. il. 23.128>	ἥατ' ἄρ' αὖθι μένοντες ἀολλέες. αὐτὰρ ̓Αχιλλεὺς
<hom. il. 23.129>	αὐτίκα Μυρμιδόνεσσι φιλοπτολέμοισι κέλευσε
<hom. il. 23.130>	χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον
<hom. il. 23.131>	ἵππους: οἳ δ' ὄρνυντο καὶ ἐν τεύχεσσιν ἔδυνον,
<hom. il. 23.132>	ἂν δ' ἔβαν ἐν δίφροισι παραιβάται ἡνίοχοί τε,
<hom. il. 23.133>	πρόσθε μὲν ἱππῆες, μετὰ δὲ νέφος εἵπετο πεζῶν
<hom. il. 23.134>	μυρίοι: ἐν δὲ μέσοισι φέρον Πάτροκλον ἑταῖροι.
<hom. il. 23.135>	θριξὶ δὲ πάντα νέκυν καταείνυσαν, ἃς ἐπέβαλλον
<hom. il. 23.136>	κειρόμενοι: ὄπιθεν δὲ κάρη ἔχε δῖος ̓Αχιλλεὺς
<hom. il. 23.137>	ἀχνύμενος: ἕταρον γὰρ ἀμύμονα πέμπ' ̓́Αϊδος δέ.

<hom. il. 23.138>	οἳ δ' ὅτε χῶρον ἵκανον ὅθί σφισι πέφραδ' ̓Αχιλλεὺς
<hom. il. 23.139>	κάτθεσαν, αἶψα δέ οἱ μενοεικέα νήεον ὕλην.
<hom. il. 23.140>	ἔνθ' αὖτ' ἄλλ' ἐνόησε ποδάρκης δῖος ̓Αχιλλεύς:
<hom. il. 23.141>	στὰς ἀπάνευθε πυρῆς ξανθὴν ἀπεκείρατο χαίτην,
<hom. il. 23.142>	τήν ῥα Σπερχειῷ ποταμῷ τρέφε τηλεθόωσαν:
<hom. il. 23.143>	ὀχθήσας δ' ἄρα εἶπεν ἰδὼν ἐπὶ οἴνοπα πόντον:
<hom. il. 23.144>	Σπερχεί' ἄλλως σοί γε πατὴρ ἠρήσατο Πηλεὺς
<hom. il. 23.145>	κεῖσέ με νοστήσαντα φίλην ἐς πατρίδα γαῖαν
<hom. il. 23.146>	σοί τε κόμην κερέειν ῥέξειν θ' ἱερὴν ἑκατόμβην,
<hom. il. 23.147>	πεντήκοντα δ' ἔνορχα παρ' αὐτόθι μῆλ' ἱερεύσειν
<hom. il. 23.148>	ἐς πηγάς, ὅθι τοι τέμενος βωμός τε θυήεις.
<hom. il. 23.149>	ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.
<hom. il. 23.150>	νῦν δ' ἐπεὶ οὐ νέομαί γε φίλην ἐς πατρίδα γαῖαν
<hom. il. 23.151>	Πατρόκλῳ ἥρωϊ κόμην ὀπάσαιμι φέρεσθαι.

<hom. il. 23.152>	ὣς εἰπὼν ἐν χερσὶ κόμην ἑτάροιο φίλοιο
<hom. il. 23.153>	θῆκεν, τοῖσι δὲ πᾶσιν ὑφ' ἵμερον ὦρσε γόοιο.
<hom. il. 23.154>	καί νύ κ' ὀδυρομένοισιν ἔδυ φάος ἠελίοιο
<hom. il. 23.155>	εἰ μὴ ̓Αχιλλεὺς αἶψ' ̓Αγαμέμνονι εἶπε παραστάς:
<hom. il. 23.156>	̓Ατρεί̈δη, σοὶ γάρ τε μάλιστά γε λαὸς ̓Αχαιῶν
<hom. il. 23.157>	πείσονται μύθοισι, γόοιο μὲν ἔστι καὶ ἆσαι,
<hom. il. 23.158>	νῦν δ' ἀπὸ πυρκαϊῆς σκέδασον καὶ δεῖπνον ἄνωχθι
<hom. il. 23.159>	ὅπλεσθαι: τάδε δ' ἀμφὶ πονησόμεθ' οἷσι μάλιστα
<hom. il. 23.160>	κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων.

<hom. il. 23.161>	αὐτὰρ ἐπεὶ τό γ' ἄκουσεν ἄναξ ἀνδρῶν ̓Αγαμέμνων,
<hom. il. 23.162>	αὐτίκα λαὸν μὲν σκέδασεν κατὰ νῆας ἐί̈σας,
<hom. il. 23.163>	κηδεμόνες δὲ παρ' αὖθι μένον καὶ νήεον ὕλην,
<hom. il. 23.164>	ποίησαν δὲ πυρὴν ἑκατόμπεδον ἔνθα καὶ ἔνθα,
<hom. il. 23.165>	ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.
<hom. il. 23.166>	πολλὰ δὲ ἴφια μῆλα καὶ εἰλίποδας ἕλικας βοῦς
<hom. il. 23.167>	πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων
<hom. il. 23.168>	δημὸν ἑλὼν ἐκάλυψε νέκυν μεγάθυμος ̓Αχιλλεὺς
<hom. il. 23.169>	ἐς πόδας ἐκ κεφαλῆς, περὶ δὲ δρατὰ σώματα νήει.
<hom. il. 23.170>	ἐν δ' ἐτίθει μέλιτος καὶ ἀλείφατος ἀμφιφορῆας
<hom. il. 23.171>	πρὸς λέχεα κλίνων: πίσυρας δ' ἐριαύχενας ἵππους
<hom. il. 23.172>	ἐσσυμένως ἐνέβαλλε πυρῇ μεγάλα στεναχίζων.
<hom. il. 23.173>	ἐννέα τῷ γε ἄνακτι τραπεζῆες κύνες ἦσαν,
<hom. il. 23.174>	καὶ μὲν τῶν ἐνέβαλλε πυρῇ δύο δειροτομήσας,
<hom. il. 23.175>	δώδεκα δὲ Τρώων μεγαθύμων υἱέας ἐσθλοὺς
<hom. il. 23.176>	χαλκῷ δηϊόων: κακὰ δὲ φρεσὶ μήδετο ἔργα:
<hom. il. 23.177>	ἐν δὲ πυρὸς μένος ἧκε σιδήρεον ὄφρα νέμοιτο.
<hom. il. 23.178>	ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:
<hom. il. 23.179>	χαῖρέ μοι ὦ Πάτροκλε καὶ εἰν ̓Αί̈δαο δόμοισι:
<hom. il. 23.180>	πάντα γὰρ ἤδη τοι τελέω τὰ πάροιθεν ὑπέστην,
<hom. il. 23.181>	δώδεκα μὲν Τρώων μεγαθύμων υἱέας ἐσθλοὺς
<hom. il. 23.182>	τοὺς ἅμα σοὶ πάντας πῦρ ἐσθίει: ̔́Εκτορα δ' οὔ τι
<hom. il. 23.183>	δώσω Πριαμίδην πυρὶ δαπτέμεν, ἀλλὰ κύνεσσιν.

<hom. il. 23.184>	ὣς φάτ' ἀπειλήσας: τὸν δ' οὐ κύνες ἀμφεπένοντο,
<hom. il. 23.185>	ἀλλὰ κύνας μὲν ἄλαλκε Διὸς θυγάτηρ ̓Αφροδίτη
<hom. il. 23.186>	ἤματα καὶ νύκτας, ῥοδόεντι δὲ χρῖεν ἐλαίῳ
<hom. il. 23.187>	ἀμβροσίῳ, ἵνα μή μιν ἀποδρύφοι ἑλκυστάζων.
<hom. il. 23.188>	τῷ δ' ἐπὶ κυάνεον νέφος ἤγαγε Φοῖβος ̓Απόλλων
<hom. il. 23.189>	οὐρανόθεν πεδίον δέ, κάλυψε δὲ χῶρον ἅπαντα
<hom. il. 23.190>	ὅσσον ἐπεῖχε νέκυς, μὴ πρὶν μένος ἠελίοιο
<hom. il. 23.191>	σκήλει' ἀμφὶ περὶ χρόα ἴνεσιν ἠδὲ μέλεσσιν.

<hom. il. 23.192>	οὐδὲ πυρὴ Πατρόκλου ἐκαίετο τεθνηῶτος:
<hom. il. 23.193>	ἔνθ' αὖτ' ἀλλ' ἐνόησε ποδάρκης δῖος ̓Αχιλλεύς:
<hom. il. 23.194>	στὰς ἀπάνευθε πυρῆς δοιοῖς ἠρᾶτ' ἀνέμοισι
<hom. il. 23.195>	Βορέῃ καὶ Ζεφύρῳ, καὶ ὑπίσχετο ἱερὰ καλά:
<hom. il. 23.196>	πολλὰ δὲ καὶ σπένδων χρυσέῳ δέπαϊ λιτάνευεν
<hom. il. 23.197>	ἐλθέμεν, ὄφρα τάχιστα πυρὶ φλεγεθοίατο νεκροί,
<hom. il. 23.198>	ὕλη τε σεύαιτο καήμεναι. ὦκα δὲ ̓͂Ιρις
<hom. il. 23.199>	ἀράων ἀί̈ουσα μετάγγελος ἦλθ' ἀνέμοισιν.
<hom. il. 23.200>	οἳ μὲν ἄρα Ζεφύροιο δυσαέος ἀθρόοι ἔνδον
<hom. il. 23.201>	εἰλαπίνην δαίνυντο: θέουσα δὲ ̓͂Ιρις ἐπέστη
<hom. il. 23.202>	βηλῷ ἔπι λιθέῳ: τοὶ δ' ὡς ἴδον ὀφθαλμοῖσι
<hom. il. 23.203>	πάντες ἀνήϊξαν, κάλεόν τέ μιν εἰς ἓ ἕκαστος:
<hom. il. 23.204>	ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:
<hom. il. 23.205>	οὐχ ἕδος: εἶμι γὰρ αὖτις ἐπ' ̓Ωκεανοῖο ῥέεθρα
<hom. il. 23.206>	Αἰθιόπων ἐς γαῖαν, ὅθι ῥέζους' ἑκατόμβας
<hom. il. 23.207>	ἀθανάτοις, ἵνα δὴ καὶ ἐγὼ μεταδαίσομαι ἱρῶν.
<hom. il. 23.208>	ἀλλ' ̓Αχιλεὺς Βορέην ἠδὲ Ζέφυρον κελαδεινὸν
<hom. il. 23.209>	ἐλθεῖν ἀρᾶται, καὶ ὑπίσχεται ἱερὰ καλά,
<hom. il. 23.210>	ὄφρα πυρὴν ὄρσητε καήμεναι, ᾗ ἔνι κεῖται
<hom. il. 23.211>	Πάτροκλος, τὸν πάντες ἀναστενάχουσιν ̓Αχαιοί.

<hom. il. 23.212>	ἣ μὲν ἄρ' ὣς εἰποῦς' ἀπεβήσετο, τοὶ δ' ὀρέοντο
<hom. il. 23.213>	ἠχῇ θεσπεσίῃ νέφεα κλονέοντε πάροιθεν.
<hom. il. 23.214>	αἶψα δὲ πόντον ἵκανον ἀήμεναι, ὦρτο δὲ κῦμα
<hom. il. 23.215>	πνοιῇ ὕπο λιγυρῇ: Τροίην δ' ἐρίβωλον ἱκέσθην,
<hom. il. 23.216>	ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.
<hom. il. 23.217>	παννύχιοι δ' ἄρα τοί γε πυρῆς ἄμυδις φλόγ' ἔβαλλον
<hom. il. 23.218>	φυσῶντες λιγέως: ὃ δὲ πάννυχος ὠκὺς ̓Αχιλλεὺς
<hom. il. 23.219>	χρυσέου ἐκ κρητῆρος ἑλὼν δέπας ἀμφικύπελλον
<hom. il. 23.220>	οἶνον ἀφυσσόμενος χαμάδις χέε, δεῦε δὲ γαῖαν
<hom. il. 23.221>	ψυχὴν κικλήσκων Πατροκλῆος δειλοῖο.
<hom. il. 23.222>	ὡς δὲ πατὴρ οὗ παιδὸς ὀδύρεται ὀστέα καίων
<hom. il. 23.223>	νυμφίου, ὅς τε θανὼν δειλοὺς ἀκάχησε τοκῆας,
<hom. il. 23.224>	ὣς ̓Αχιλεὺς ἑτάροιο ὀδύρετο ὀστέα καίων,
<hom. il. 23.225>	ἑρπύζων παρὰ πυρκαϊὴν ἁδινὰ στεναχίζων.

<hom. il. 23.226>	ἦμος δ' ἑωσφόρος εἶσι φόως ἐρέων ἐπὶ γαῖαν,
<hom. il. 23.227>	ὅν τε μέτα κροκόπεπλος ὑπεὶρ ἅλα κίδναται ἠώς,
<hom. il. 23.228>	τῆμος πυρκαϊὴ ἐμαραίνετο, παύσατο δὲ φλόξ.
<hom. il. 23.229>	οἳ δ' ἄνεμοι πάλιν αὖτις ἔβαν οἶκον δὲ νέεσθαι
<hom. il. 23.230>	Θρηί̈κιον κατὰ πόντον: ὃ δ' ἔστενεν οἴδματι θύων.
<hom. il. 23.231>	Πηλεί̈δης δ' ἀπὸ πυρκαϊῆς ἑτέρωσε λιασθεὶς
<hom. il. 23.232>	κλίνθη κεκμηώς, ἐπὶ δὲ γλυκὺς ὕπνος ὄρουσεν:
<hom. il. 23.233>	οἳ δ' ἀμφ' ̓Ατρεί̈ωνα ἀολλέες ἠγερέθοντο:
<hom. il. 23.234>	τῶν μιν ἐπερχομένων ὅμαδος καὶ δοῦπος ἔγειρεν,
<hom. il. 23.235>	ἕζετο δ' ὀρθωθεὶς καί σφεας πρὸς μῦθον ἔειπεν:
<hom. il. 23.236>	̓Ατρεί̈δη τε καὶ ἄλλοι ἀριστῆες Παναχαιῶν,
<hom. il. 23.237>	πρῶτον μὲν κατὰ πυρκαϊὴν σβέσατ' αἴθοπι οἴνῳ
<hom. il. 23.238>	πᾶσαν, ὁπόσσον ἐπέσχε πυρὸς μένος: αὐτὰρ ἔπειτα
<hom. il. 23.239>	ὀστέα Πατρόκλοιο Μενοιτιάδαο λέγωμεν
<hom. il. 23.240>	εὖ διαγιγνώσκοντες: ἀριφραδέα δὲ τέτυκται:
<hom. il. 23.241>	ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν
<hom. il. 23.242>	ἐσχατιῇ καίοντ' ἐπιμὶξ ἵπποι τε καὶ ἄνδρες.
<hom. il. 23.243>	καὶ τὰ μὲν ἐν χρυσέῃ φιάλῃ καὶ δίπλακι δημῷ
<hom. il. 23.244>	θείομεν, εἰς ὅ κεν αὐτὸς ἐγὼν ̓́Αϊδι κεύθωμαι.
<hom. il. 23.245>	τύμβον δ' οὐ μάλα πολλὸν ἐγὼ πονέεσθαι ἄνωγα,
<hom. il. 23.246>	ἀλλ' ἐπιεικέα τοῖον: ἔπειτα δὲ καὶ τὸν ̓Αχαιοὶ
<hom. il. 23.247>	εὐρύν θ' ὑψηλόν τε τιθήμεναι, οἵ κεν ἐμεῖο
<hom. il. 23.248>	δεύτεροι ἐν νήεσσι πολυκλήϊσι λίπησθε.

<hom. il. 23.249>	ὣς ἔφαθ', οἳ δ' ἐπίθοντο ποδώκεϊ Πηλεί̈ωνι.
<hom. il. 23.250>	πρῶτον μὲν κατὰ πυρκαϊὴν σβέσαν αἴθοπι οἴνῳ
<hom. il. 23.251>	ὅσσον ἐπὶ φλὸξ ἦλθε, βαθεῖα δὲ κάππεσε τέφρη:
<hom. il. 23.252>	κλαίοντες δ' ἑτάροιο ἐνηέος ὀστέα λευκὰ
<hom. il. 23.253>	ἄλλεγον ἐς χρυσέην φιάλην καὶ δίπλακα δημόν,
<hom. il. 23.254>	ἐν κλισίῃσι δὲ θέντες ἑανῷ λιτὶ κάλυψαν:
<hom. il. 23.255>	τορνώσαντο δὲ σῆμα θεμείλιά τε προβάλοντο
<hom. il. 23.256>	ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,
<hom. il. 23.257>	χεύαντες δὲ τὸ σῆμα πάλιν κίον. αὐτὰρ ̓Αχιλλεὺς
<hom. il. 23.258>	αὐτοῦ λαὸν ἔρυκε καὶ ἵζανεν εὐρὺν ἀγῶνα,
<hom. il. 23.259>	νηῶν δ' ἔκφερ' ἄεθλα λέβητάς τε τρίποδάς τε
<hom. il. 23.260>	ἵππους θ' ἡμιόνους τε βοῶν τ' ἴφθιμα κάρηνα,
<hom. il. 23.261>	ἠδὲ γυναῖκας ἐϋζώνους πολιόν τε σίδηρον.

<hom. il. 23.262>	ἱππεῦσιν μὲν πρῶτα ποδώκεσιν ἀγλά' ἄεθλα
<hom. il. 23.263>	θῆκε γυναῖκα ἄγεσθαι ἀμύμονα ἔργα ἰδυῖαν
<hom. il. 23.264>	καὶ τρίποδ' ὠτώεντα δυωκαιεικοσίμετρον
<hom. il. 23.265>	τῷ πρώτῳ: ἀτὰρ αὖ τῷ δευτέρῳ ἵππον ἔθηκεν
<hom. il. 23.266>	ἑξέτε' ἀδμήτην βρέφος ἡμίονον κυέουσαν:
<hom. il. 23.267>	αὐτὰρ τῷ τριτάτῳ ἄπυρον κατέθηκε λέβητα
<hom. il. 23.268>	καλὸν τέσσαρα μέτρα κεχανδότα λευκὸν ἔτ' αὔτως:
<hom. il. 23.269>	τῷ δὲ τετάρτῳ θῆκε δύω χρυσοῖο τάλαντα,
<hom. il. 23.270>	πέμπτῳ δ' ἀμφίθετον φιάλην ἀπύρωτον ἔθηκε.
<hom. il. 23.271>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.272>	̓Ατρεί̈δη τε καὶ ἄλλοι ἐϋκνήμιδες ̓Αχαιοὶ
<hom. il. 23.273>	ἱππῆας τάδ' ἄεθλα δεδεγμένα κεῖτ' ἐν ἀγῶνι.
<hom. il. 23.274>	εἰ μὲν νῦν ἐπὶ ἄλλῳ ἀεθλεύοιμεν ̓Αχαιοὶ
<hom. il. 23.275>	ἦ τ' ἂν ἐγὼ τὰ πρῶτα λαβὼν κλισίην δὲ φεροίμην.
<hom. il. 23.276>	ἴστε γὰρ ὅσσον ἐμοὶ ἀρετῇ περιβάλλετον ἵπποι:
<hom. il. 23.277>	ἀθάνατοί τε γάρ εἰσι, Ποσειδάων δὲ πόρ' αὐτοὺς
<hom. il. 23.278>	πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.
<hom. il. 23.279>	ἀλλ' ἤτοι μὲν ἐγὼ μενέω καὶ μώνυχες ἵπποι:
<hom. il. 23.280>	τοίου γὰρ κλέος ἐσθλὸν ἀπώλεσαν ἡνιόχοιο
<hom. il. 23.281>	ἠπίου, ὅς σφωϊν μάλα πολλάκις ὑγρὸν ἔλαιον
<hom. il. 23.282>	χαιτάων κατέχευε λοέσσας ὕδατι λευκῷ.
<hom. il. 23.283>	τὸν τώ γ' ἑσταότες πενθείετον, οὔδεϊ δέ σφι
<hom. il. 23.284>	χαῖται ἐρηρέδαται, τὼ δ' ἕστατον ἀχνυμένω κῆρ.
<hom. il. 23.285>	ἄλλοι δὲ στέλλεσθε κατὰ στρατόν, ὅς τις ̓Αχαιῶν
<hom. il. 23.286>	ἵπποισίν τε πέποιθε καὶ ἅρμασι κολλητοῖσιν.

<hom. il. 23.287>	ὣς φάτο Πηλεί̈δης, ταχέες δ' ἱππῆες ἄγερθεν.
<hom. il. 23.288>	ὦρτο πολὺ πρῶτος μὲν ἄναξ ἀνδρῶν Εὔμηλος
<hom. il. 23.289>	̓Αδμήτου φίλος υἱός, ὃς ἱπποσύνῃ ἐκέκαστο:
<hom. il. 23.290>	τῷ δ' ἐπὶ Τυδεί̈δης ὦρτο κρατερὸς Διομήδης,
<hom. il. 23.291>	ἵππους δὲ Τρῳοὺς ὕπαγε ζυγόν, οὕς ποτ' ἀπηύρα
<hom. il. 23.292>	Αἰνείαν, ἀτὰρ αὐτὸν ὑπεξεσάωσεν ̓Απόλλων.
<hom. il. 23.293>	τῷ δ' ἄρ' ἐπ' ̓Ατρεί̈δης ὦρτο ξανθὸς Μενέλαος
<hom. il. 23.294>	διογενής, ὑπὸ δὲ ζυγὸν ἤγαγεν ὠκέας ἵππους
<hom. il. 23.295>	Αἴθην τὴν ̓Αγαμεμνονέην τὸν ἑόν τε Πόδαργον:
<hom. il. 23.296>	τὴν ̓Αγαμέμνονι δῶκ' ̓Αγχισιάδης ̓Εχέπωλος
<hom. il. 23.297>	δῶρ', ἵνα μή οἱ ἕποιθ' ὑπὸ ̓́Ιλιον ἠνεμόεσσαν,
<hom. il. 23.298>	ἀλλ' αὐτοῦ τέρποιτο μένων: μέγα γάρ οἱ ἔδωκε
<hom. il. 23.299>	Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:
<hom. il. 23.300>	τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν.
<hom. il. 23.301>	̓Αντίλοχος δὲ τέταρτος ἐύ̈τριχας ὁπλίσαθ' ἵππους,
<hom. il. 23.302>	Νέστορος ἀγλαὸς υἱὸς ὑπερθύμοιο ἄνακτος
<hom. il. 23.303>	τοῦ Νηληϊάδαο: Πυλοιγενέες δέ οἱ ἵπποι
<hom. il. 23.304>	ὠκύποδες φέρον ἅρμα: πατὴρ δέ οἱ ἄγχι παραστὰς
<hom. il. 23.305>	μυθεῖτ' εἰς ἀγαθὰ φρονέων νοέοντι καὶ αὐτῷ:
<hom. il. 23.306>	̓Αντίλοχ' ἤτοι μέν σε νέον περ ἐόντ' ἐφίλησαν
<hom. il. 23.307>	Ζεύς τε Ποσειδάων τε, καὶ ἱπποσύνας ἐδίδαξαν
<hom. il. 23.308>	παντοίας: τὼ καί σε διδασκέμεν οὔ τι μάλα χρεώ:
<hom. il. 23.309>	οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι
<hom. il. 23.310>	βάρδιστοι θείειν: τώ τ' οἴω λοίγι' ἔσεσθαι.
<hom. il. 23.311>	τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ
<hom. il. 23.312>	πλείονα ἴσασιν σέθεν αὐτοῦ μητίσασθαι.
<hom. il. 23.313>	ἀλλ' ἄγε δὴ σὺ φίλος μῆτιν ἐμβάλλεο θυμῷ
<hom. il. 23.314>	παντοίην, ἵνα μή σε παρεκπροφύγῃσιν ἄεθλα.
<hom. il. 23.315>	μήτι τοι δρυτόμος μέγ' ἀμείνων ἠὲ βίηφι:
<hom. il. 23.316>	μήτι δ' αὖτε κυβερνήτης ἐνὶ οἴνοπι πόντῳ
<hom. il. 23.317>	νῆα θοὴν ἰθύνει ἐρεχθομένην ἀνέμοισι:
<hom. il. 23.318>	μήτι δ' ἡνίοχος περιγίγνεται ἡνιόχοιο.
<hom. il. 23.319>	ἀλλ' ὃς μέν θ' ἵπποισι καὶ ἅρμασιν οἷσι πεποιθὼς
<hom. il. 23.320>	ἀφραδέως ἐπὶ πολλὸν ἑλίσσεται ἔνθα καὶ ἔνθα,
<hom. il. 23.321>	ἵπποι δὲ πλανόωνται ἀνὰ δρόμον, οὐδὲ κατίσχει:
<hom. il. 23.322>	ὃς δέ κε κέρδεα εἰδῇ ἐλαύνων ἥσσονας ἵππους,
<hom. il. 23.323>	αἰεὶ τέρμ' ὁρόων στρέφει ἐγγύθεν, οὐδέ ἑ λήθει
<hom. il. 23.324>	ὅππως τὸ πρῶτον τανύσῃ βοέοισιν ἱμᾶσιν,
<hom. il. 23.325>	ἀλλ' ἔχει ἀσφαλέως καὶ τὸν προὔχοντα δοκεύει.
<hom. il. 23.326>	σῆμα δέ τοι ἐρέω μάλ' ἀριφραδές, οὐδέ σε λήσει.
<hom. il. 23.327>	ἕστηκε ξύλον αὖον ὅσον τ' ὄργυι' ὑπὲρ αἴης
<hom. il. 23.328>	ἢ δρυὸς ἢ πεύκης: τὸ μὲν οὐ καταπύθεται ὄμβρῳ,
<hom. il. 23.329>	λᾶε δὲ τοῦ ἑκάτερθεν ἐρηρέδαται δύο λευκὼ
<hom. il. 23.330>	ἐν ξυνοχῇσιν ὁδοῦ, λεῖος δ' ἱππόδρομος ἀμφὶς
<hom. il. 23.331>	ἤ τευ σῆμα βροτοῖο πάλαι κατατεθνηῶτος,
<hom. il. 23.332>	ἢ τό γε νύσσα τέτυκτο ἐπὶ προτέρων ἀνθρώπων,
<hom. il. 23.333>	καὶ νῦν τέρματ' ἔθηκε ποδάρκης δῖος ̓Αχιλλεύς.
<hom. il. 23.334>	τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,
<hom. il. 23.335>	αὐτὸς δὲ κλινθῆναι ἐϋπλέκτῳ ἐνὶ δίφρῳ
<hom. il. 23.336>	ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον
<hom. il. 23.337>	κένσαι ὁμοκλήσας, εἶξαί τέ οἱ ἡνία χερσίν.
<hom. il. 23.338>	ἐν νύσσῃ δέ τοι ἵππος ἀριστερὸς ἐγχριμφθήτω,
<hom. il. 23.339>	ὡς ἄν τοι πλήμνη γε δοάσσεται ἄκρον ἱκέσθαι
<hom. il. 23.340>	κύκλου ποιητοῖο: λίθου δ' ἀλέασθαι ἐπαυρεῖν,
<hom. il. 23.341>	μή πως ἵππους τε τρώσῃς κατά θ' ἅρματα ἄξῃς:
<hom. il. 23.342>	χάρμα δὲ τοῖς ἄλλοισιν, ἐλεγχείη δὲ σοὶ αὐτῷ
<hom. il. 23.343>	ἔσσεται: ἀλλὰ φίλος φρονέων πεφυλαγμένος εἶναι.
<hom. il. 23.344>	εἰ γάρ κ' ἐν νύσσῃ γε παρεξελάσῃσθα διώκων,
<hom. il. 23.345>	οὐκ ἔσθ' ὅς κέ ς' ἕλῃσι μετάλμενος οὐδὲ παρέλθῃ,
<hom. il. 23.346>	οὐδ' εἴ κεν μετόπισθεν ̓Αρίονα δῖον ἐλαύνοι
<hom. il. 23.347>	̓Αδρήστου ταχὺν ἵππον, ὃς ἐκ θεόφιν γένος ἦεν,
<hom. il. 23.348>	ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.

<hom. il. 23.349>	ὣς εἰπὼν Νέστωρ Νηλήϊος ἂψ ἐνὶ χώρῃ
<hom. il. 23.350>	ἕζετ', ἐπεὶ ᾧ παιδὶ ἑκάστου πείρατ' ἔειπε.

<hom. il. 23.351>	Μηριόνης δ' ἄρα πέμπτος ἐύ̈τριχας ὁπλίσαθ' ἵππους.
<hom. il. 23.352>	ἂν δ' ἔβαν ἐς δίφρους, ἐν δὲ κλήρους ἐβάλοντο:
<hom. il. 23.353>	πάλλ' ̓Αχιλεύς, ἐκ δὲ κλῆρος θόρε Νεστορίδαο
<hom. il. 23.354>	̓Αντιλόχου: μετὰ τὸν δ' ἔλαχε κρείων Εὔμηλος:
<hom. il. 23.355>	τῷ δ' ἄρ' ἐπ' ̓Ατρεί̈δης δουρὶ κλειτὸς Μενέλαος,
<hom. il. 23.356>	τῷ δ' ἐπὶ Μηριόνης λάχ' ἐλαυνέμεν: ὕστατος αὖτε
<hom. il. 23.357>	Τυδεί̈δης ὄχ' ἄριστος ἐὼν λάχ' ἐλαυνέμεν ἵππους.
<hom. il. 23.358>	στὰν δὲ μεταστοιχί, σήμηνε δὲ τέρματ' ̓Αχιλλεὺς
<hom. il. 23.359>	τηλόθεν ἐν λείῳ πεδίῳ: παρὰ δὲ σκοπὸν εἷσεν
<hom. il. 23.360>	ἀντίθεον Φοίνικα ὀπάονα πατρὸς ἑοῖο,
<hom. il. 23.361>	ὡς μεμνέῳτο δρόμους καὶ ἀληθείην ἀποείποι.

<hom. il. 23.362>	οἳ δ' ἅμα πάντες ἐφ' ἵπποιιν μάστιγας ἄειραν,
<hom. il. 23.363>	πέπληγόν θ' ἱμᾶσιν, ὁμόκλησάν τ' ἐπέεσσιν
<hom. il. 23.364>	ἐσσυμένως: οἳ δ' ὦκα διέπρησσον πεδίοιο
<hom. il. 23.365>	νόσφι νεῶν ταχέως: ὑπὸ δὲ στέρνοισι κονίη
<hom. il. 23.366>	ἵστατ' ἀειρομένη ὥς τε νέφος ἠὲ θύελλα,
<hom. il. 23.367>	χαῖται δ' ἐρρώοντο μετὰ πνοιῇς ἀνέμοιο.
<hom. il. 23.368>	ἅρματα δ' ἄλλοτε μὲν χθονὶ πίλνατο πουλυβοτείρῃ,
<hom. il. 23.369>	ἄλλοτε δ' ἀί̈ξασκε μετήορα: τοὶ δ' ἐλατῆρες
<hom. il. 23.370>	ἕστασαν ἐν δίφροισι, πάτασσε δὲ θυμὸς ἑκάστου
<hom. il. 23.371>	νίκης ἱεμένων: κέκλοντο δὲ οἷσιν ἕκαστος
<hom. il. 23.372>	ἵπποις, οἳ δ' ἐπέτοντο κονίοντες πεδίοιο.

<hom. il. 23.373>	ἀλλ' ὅτε δὴ πύματον τέλεον δρόμον ὠκέες ἵπποι
<hom. il. 23.374>	ἂψ ἐφ' ἁλὸς πολιῆς, τότε δὴ ἀρετή γε ἑκάστου
<hom. il. 23.375>	φαίνετ', ἄφαρ δ' ἵπποισι τάθη δρόμος: ὦκα δ' ἔπειτα
<hom. il. 23.376>	αἳ Φηρητιάδαο ποδώκεες ἔκφερον ἵπποι.
<hom. il. 23.377>	τὰς δὲ μετ' ἐξέφερον Διομήδεος ἄρσενες ἵπποι
<hom. il. 23.378>	Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:
<hom. il. 23.379>	αἰεὶ γὰρ δίφρου ἐπιβησομένοισιν ἐί̈κτην,
<hom. il. 23.380>	πνοιῇ δ' Εὐμήλοιο μετάφρενον εὐρέε τ' ὤμω
<hom. il. 23.381>	θέρμετ': ἐπ' αὐτῷ γὰρ κεφαλὰς καταθέντε πετέσθην.
<hom. il. 23.382>	καί νύ κεν ἢ παρέλασς' ἢ ἀμφήριστον ἔθηκεν,
<hom. il. 23.383>	εἰ μὴ Τυδέος υἷϊ κοτέσσατο Φοῖβος ̓Απόλλων,
<hom. il. 23.384>	ὅς ῥά οἱ ἐκ χειρῶν ἔβαλεν μάστιγα φαεινήν.
<hom. il. 23.385>	τοῖο δ' ἀπ' ὀφθαλμῶν χύτο δάκρυα χωομένοιο,
<hom. il. 23.386>	οὕνεκα τὰς μὲν ὅρα ἔτι καὶ πολὺ μᾶλλον ἰούσας,
<hom. il. 23.387>	οἳ δέ οἱ ἐβλάφθησαν ἄνευ κέντροιο θέοντες.
<hom. il. 23.388>	οὐδ' ἄρ' ̓Αθηναίην ἐλεφηράμενος λάθ' ̓Απόλλων
<hom. il. 23.389>	Τυδεί̈δην, μάλα δ' ὦκα μετέσσυτο ποιμένα λαῶν,
<hom. il. 23.390>	δῶκε δέ οἱ μάστιγα, μένος δ' ἵπποισιν ἐνῆκεν:
<hom. il. 23.391>	ἣ δὲ μετ' ̓Αδμήτου υἱὸν κοτέους' ἐβεβήκει,
<hom. il. 23.392>	ἵππειον δέ οἱ ἦξε θεὰ ζυγόν: αἳ δέ οἱ ἵπποι
<hom. il. 23.393>	ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.
<hom. il. 23.394>	αὐτὸς δ' ἐκ δίφροιο παρὰ τροχὸν ἐξεκυλίσθη,
<hom. il. 23.395>	ἀγκῶνάς τε περιδρύφθη στόμα τε ῥῖνάς τε,
<hom. il. 23.396>	θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε
<hom. il. 23.397>	δακρυόφι πλῆσθεν, θαλερὴ δέ οἱ ἔσχετο φωνή.
<hom. il. 23.398>	Τυδεί̈δης δὲ παρατρέψας ἔχε μώνυχας ἵππους,
<hom. il. 23.399>	πολλὸν τῶν ἄλλων ἐξάλμενος: ἐν γὰρ ̓Αθήνη
<hom. il. 23.400>	ἵπποις ἧκε μένος καὶ ἐπ' αὐτῷ κῦδος ἔθηκε.
<hom. il. 23.401>	τῷ δ' ἄρ' ἐπ' ̓Ατρεί̈δης εἶχε ξανθὸς Μενέλαος.
<hom. il. 23.402>	̓Αντίλοχος δ' ἵπποισιν ἐκέκλετο πατρὸς ἑοῖο:
<hom. il. 23.403>	ἔμβητον καὶ σφῶϊ: τιταίνετον ὅττι τάχιστα.
<hom. il. 23.404>	ἤτοι μὲν κείνοισιν ἐριζέμεν οὔ τι κελεύω
<hom. il. 23.405>	Τυδεί̈δεω ἵπποισι δαί̈φρονος, οἷσιν ̓Αθήνη
<hom. il. 23.406>	νῦν ὤρεξε τάχος καὶ ἐπ' αὐτῷ κῦδος ἔθηκεν:
<hom. il. 23.407>	ἵππους δ' ̓Ατρεί̈δαο κιχάνετε, μὴ δὲ λίπησθον,
<hom. il. 23.408>	καρπαλίμως, μὴ σφῶϊν ἐλεγχείην καταχεύῃ
<hom. il. 23.409>	Αἴθη θῆλυς ἐοῦσα: τί ἢ λείπεσθε φέριστοι;
<hom. il. 23.410>	ὧδε γὰρ ἐξερέω, καὶ μὴν τετελεσμένον ἔσται:
<hom. il. 23.411>	οὐ σφῶϊν κομιδὴ παρὰ Νέστορι ποιμένι λαῶν
<hom. il. 23.412>	ἔσσεται, αὐτίκα δ' ὔμμε κατακτενεῖ ὀξέϊ χαλκῷ,
<hom. il. 23.413>	αἴ κ' ἀποκηδήσαντε φερώμεθα χεῖρον ἄεθλον.
<hom. il. 23.414>	ἀλλ' ἐφομαρτεῖτον καὶ σπεύδετον ὅττι τάχιστα:
<hom. il. 23.415>	ταῦτα δ' ἐγὼν αὐτὸς τεχνήσομαι ἠδὲ νοήσω
<hom. il. 23.416>	στεινωπῷ ἐν ὁδῷ παραδύμεναι, οὐδέ με λήσει.

<hom. il. 23.417>	ὣς ἔφαθ', οἳ δὲ ἄνακτος ὑποδείσαντες ὁμοκλὴν
<hom. il. 23.418>	μᾶλλον ἐπιδραμέτην ὀλίγον χρόνον: αἶψα δ' ἔπειτα
<hom. il. 23.419>	στεῖνος ὁδοῦ κοίλης ἴδεν ̓Αντίλοχος μενεχάρμης.
<hom. il. 23.420>	ῥωχμὸς ἔην γαίης, ᾗ χειμέριον ἀλὲν ὕδωρ
<hom. il. 23.421>	ἐξέρρηξεν ὁδοῖο, βάθυνε δὲ χῶρον ἅπαντα:
<hom. il. 23.422>	τῇ ῥ' εἶχεν Μενέλαος ἁματροχιὰς ἀλεείνων.
<hom. il. 23.423>	̓Αντίλοχος δὲ παρατρέψας ἔχε μώνυχας ἵππους
<hom. il. 23.424>	ἐκτὸς ὁδοῦ, ὀλίγον δὲ παρακλίνας ἐδίωκεν.
<hom. il. 23.425>	̓Ατρεί̈δης δ' ἔδεισε καὶ ̓Αντιλόχῳ ἐγεγώνει:
<hom. il. 23.426>	̓Αντίλοχ' ἀφραδέως ἱππάζεαι, ἀλλ' ἄνεχ' ἵππους:
<hom. il. 23.427>	στεινωπὸς γὰρ ὁδός, τάχα δ' εὐρυτέρη παρελάσσαι:
<hom. il. 23.428>	μή πως ἀμφοτέρους δηλήσεαι ἅρματι κύρσας.

<hom. il. 23.429>	ὣς ἔφατ', ̓Αντίλοχος δ' ἔτι καὶ πολὺ μᾶλλον ἔλαυνε
<hom. il. 23.430>	κέντρῳ ἐπισπέρχων ὡς οὐκ ἀί̈οντι ἐοικώς.
<hom. il. 23.431>	ὅσσα δὲ δίσκου οὖρα κατωμαδίοιο πέλονται,
<hom. il. 23.432>	ὅν τ' αἰζηὸς ἀφῆκεν ἀνὴρ πειρώμενος ἥβης,
<hom. il. 23.433>	τόσσον ἐπιδραμέτην: αἳ δ' ἠρώησαν ὀπίσσω
<hom. il. 23.434>	̓Ατρεί̈δεω: αὐτὸς γὰρ ἑκὼν μεθέηκεν ἐλαύνειν
<hom. il. 23.435>	μή πως συγκύρσειαν ὁδῷ ἔνι μώνυχες ἵπποι,
<hom. il. 23.436>	δίφρους τ' ἀνστρέψειαν ἐϋπλεκέας, κατὰ δ' αὐτοὶ
<hom. il. 23.437>	ἐν κονίῃσι πέσοιεν ἐπειγόμενοι περὶ νίκης.
<hom. il. 23.438>	τὸν καὶ νεικείων προσέφη ξανθὸς Μενέλαος:
<hom. il. 23.439>	̓Αντίλοχ' οὔ τις σεῖο βροτῶν ὀλοώτερος ἄλλος:
<hom. il. 23.440>	ἔρρ', ἐπεὶ οὔ ς' ἔτυμόν γε φάμεν πεπνῦσθαι ̓Αχαιοί.
<hom. il. 23.441>	ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.

<hom. il. 23.442>	ὣς εἰπὼν ἵπποισιν ἐκέκλετο φώνησέν τε:
<hom. il. 23.443>	μή μοι ἐρύκεσθον μὴ δ' ἕστατον ἀχνυμένω κῆρ.
<hom. il. 23.444>	φθήσονται τούτοισι πόδες καὶ γοῦνα καμόντα
<hom. il. 23.445>	ἢ ὑμῖν: ἄμφω γὰρ ἀτέμβονται νεότητος.

<hom. il. 23.446>	ὣς ἔφαθ', οἳ δὲ ἄνακτος ὑποδείσαντες ὁμοκλὴν
<hom. il. 23.447>	μᾶλλον ἐπιδραμέτην, τάχα δέ σφισιν ἄγχι γένοντο.

<hom. il. 23.448>	̓Αργεῖοι δ' ἐν ἀγῶνι καθήμενοι εἰσορόωντο
<hom. il. 23.449>	ἵππους: τοὶ δὲ πέτοντο κονίοντες πεδίοιο.
<hom. il. 23.450>	πρῶτος δ' ̓Ιδομενεὺς Κρητῶν ἀγὸς ἐφράσαθ' ἵππους:
<hom. il. 23.451>	ἧστο γὰρ ἐκτὸς ἀγῶνος ὑπέρτατος ἐν περιωπῇ:
<hom. il. 23.452>	τοῖο δ' ἄνευθεν ἐόντος ὁμοκλητῆρος ἀκούσας
<hom. il. 23.453>	ἔγνω, φράσσατο δ' ἵππον ἀριπρεπέα προὔχοντα,
<hom. il. 23.454>	ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ
<hom. il. 23.455>	λευκὸν σῆμα τέτυκτο περίτροχον ἠύ̈τε μήνη.
<hom. il. 23.456>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.457>	ὦ φίλοι ̓Αργείων ἡγήτορες ἠδὲ μέδοντες
<hom. il. 23.458>	οἶος ἐγὼν ἵππους αὐγάζομαι ἦε καὶ ὑμεῖς;
<hom. il. 23.459>	ἄλλοι μοι δοκέουσι παροίτεροι ἔμμεναι ἵπποι,
<hom. il. 23.460>	ἄλλος δ' ἡνίοχος ἰνδάλλεται: αἳ δέ που αὐτοῦ
<hom. il. 23.461>	ἔβλαβεν ἐν πεδίῳ, αἳ κεῖσέ γε φέρτεραι ἦσαν:
<hom. il. 23.462>	ἤτοι γὰρ τὰς πρῶτα ἴδον περὶ τέρμα βαλούσας,
<hom. il. 23.463>	νῦν δ' οὔ πῃ δύναμαι ἰδέειν: πάντῃ δέ μοι ὄσσε
<hom. il. 23.464>	Τρωϊκὸν ἂμ πεδίον παπταίνετον εἰσορόωντι:
<hom. il. 23.465>	ἦε τὸν ἡνίοχον φύγον ἡνία, οὐδὲ δυνάσθη
<hom. il. 23.466>	εὖ σχεθέειν περὶ τέρμα καὶ οὐκ ἐτύχησεν ἑλίξας:
<hom. il. 23.467>	ἔνθά μιν ἐκπεσέειν ὀί̈ω σύν θ' ἅρματα ἆξαι,
<hom. il. 23.468>	αἳ δ' ἐξηρώησαν, ἐπεὶ μένος ἔλλαβε θυμόν.
<hom. il. 23.469>	ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε
<hom. il. 23.470>	εὖ διαγιγνώσκω: δοκέει δέ μοι ἔμμεναι ἀνὴρ
<hom. il. 23.471>	Αἰτωλὸς γενεήν, μετὰ δ' ̓Αργείοισιν ἀνάσσει
<hom. il. 23.472>	Τυδέος ἱπποδάμου υἱὸς κρατερὸς Διομήδης.

<hom. il. 23.473>	τὸν δ' αἰσχρῶς ἐνένιπεν ̓Οϊλῆος ταχὺς Αἴας:
<hom. il. 23.474>	̓Ιδομενεῦ τί πάρος λαβρεύεαι; αἳ δέ τ' ἄνευθεν
<hom. il. 23.475>	ἵπποι ἀερσίποδες πολέος πεδίοιο δίενται.
<hom. il. 23.476>	οὔτε νεώτατός ἐσσι μετ' ̓Αργείοισι τοσοῦτον,
<hom. il. 23.477>	οὔτέ τοι ὀξύτατον κεφαλῆς ἐκδέρκεται ὄσσε:
<hom. il. 23.478>	ἀλλ' αἰεὶ μύθοις λαβρεύεαι: οὐδέ τί σε χρὴ
<hom. il. 23.479>	λαβραγόρην ἔμεναι: πάρα γὰρ καὶ ἀμείνονες ἄλλοι.
<hom. il. 23.480>	ἵπποι δ' αὐταὶ ἔασι παροίτεραι, αἳ τὸ πάρος περ,
<hom. il. 23.481>	Εὐμήλου, ἐν δ' αὐτὸς ἔχων εὔληρα βέβηκε.

<hom. il. 23.482>	τὸν δὲ χολωσάμενος Κρητῶν ἀγὸς ἀντίον ηὔδα:
<hom. il. 23.483>	Αἶαν νεῖκος ἄριστε κακοφραδὲς ἄλλά τε πάντα
<hom. il. 23.484>	δεύεαι ̓Αργείων, ὅτι τοι νόος ἐστὶν ἀπηνής.
<hom. il. 23.485>	δεῦρό νυν ἢ τρίποδος περιδώμεθον ἠὲ λέβητος,
<hom. il. 23.486>	ἴστορα δ' ̓Ατρεί̈δην ̓Αγαμέμνονα θείομεν ἄμφω,
<hom. il. 23.487>	ὁππότεραι πρόσθ' ἵπποι, ἵνα γνώῃς ἀποτίνων.

<hom. il. 23.488>	ὣς ἔφατ', ὄρνυτο δ' αὐτίκ' ̓Οϊλῆος ταχὺς Αἴας
<hom. il. 23.489>	χωόμενος χαλεποῖσιν ἀμείψασθαι ἐπέεσσι:
<hom. il. 23.490>	καί νύ κε δὴ προτέρω ἔτ' ἔρις γένετ' ἀμφοτέροισιν,
<hom. il. 23.491>	εἰ μὴ ̓Αχιλλεὺς αὐτὸς ἀνίστατο καὶ φάτο μῦθον:
<hom. il. 23.492>	μηκέτι νῦν χαλεποῖσιν ἀμείβεσθον ἐπέεσσιν
<hom. il. 23.493>	Αἶαν ̓Ιδομενεῦ τε κακοῖς, ἐπεὶ οὐδὲ ἔοικε.
<hom. il. 23.494>	καὶ δ' ἄλλῳ νεμεσᾶτον ὅτις τοιαῦτά γε ῥέζοι.
<hom. il. 23.495>	ἀλλ' ὑμεῖς ἐν ἀγῶνι καθήμενοι εἰσοράασθε
<hom. il. 23.496>	ἵππους: οἳ δὲ τάχ' αὐτοὶ ἐπειγόμενοι περὶ νίκης
<hom. il. 23.497>	ἐνθάδ' ἐλεύσονται: τότε δὲ γνώσεσθε ἕκαστος
<hom. il. 23.498>	ἵππους ̓Αργείων, οἳ δεύτεροι οἵ τε πάροιθεν.

<hom. il. 23.499>	ὣς φάτο, Τυδεί̈δης δὲ μάλα σχεδὸν ἦλθε διώκων,
<hom. il. 23.500>	μάστι δ' αἰὲν ἔλαυνε κατωμαδόν: οἳ δέ οἱ ἵπποι
<hom. il. 23.501>	ὑψός' ἀειρέσθην ῥίμφα πρήσσοντε κέλευθον.
<hom. il. 23.502>	αἰεὶ δ' ἡνίοχον κονίης ῥαθάμιγγες ἔβαλλον,
<hom. il. 23.503>	ἅρματα δὲ χρυσῷ πεπυκασμένα κασσιτέρῳ τε
<hom. il. 23.504>	ἵπποις ὠκυπόδεσσιν ἐπέτρεχον: οὐδέ τι πολλὴ
<hom. il. 23.505>	γίγνετ' ἐπισσώτρων ἁρματροχιὴ κατόπισθεν
<hom. il. 23.506>	ἐν λεπτῇ κονίῃ: τὼ δὲ σπεύδοντε πετέσθην.
<hom. il. 23.507>	στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς
<hom. il. 23.508>	ἵππων ἔκ τε λόφων καὶ ἀπὸ στέρνοιο χαμᾶζε.
<hom. il. 23.509>	αὐτὸς δ' ἐκ δίφροιο χαμαὶ θόρε παμφανόωντος,
<hom. il. 23.510>	κλῖνε δ' ἄρα μάστιγα ποτὶ ζυγόν: οὐδὲ μάτησεν
<hom. il. 23.511>	ἴφθιμος Σθένελος, ἀλλ' ἐσσυμένως λάβ' ἄεθλον,
<hom. il. 23.512>	δῶκε δ' ἄγειν ἑτάροισιν ὑπερθύμοισι γυναῖκα
<hom. il. 23.513>	καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.

<hom. il. 23.514>	τῷ δ' ἄρ' ἐπ' ̓Αντίλοχος Νηλήϊος ἤλασεν ἵππους
<hom. il. 23.515>	κέρδεσιν, οὔ τι τάχει γε, παραφθάμενος Μενέλαον:
<hom. il. 23.516>	ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.
<hom. il. 23.517>	ὅσσον δὲ τροχοῦ ἵππος ἀφίσταται, ὅς ῥα ἄνακτα
<hom. il. 23.518>	ἕλκῃσιν πεδίοιο τιταινόμενος σὺν ὄχεσφι:
<hom. il. 23.519>	τοῦ μέν τε ψαύουσιν ἐπισσώτρου τρίχες ἄκραι
<hom. il. 23.520>	οὐραῖαι: ὃ δέ τ' ἄγχι μάλα τρέχει, οὐδέ τι πολλὴ
<hom. il. 23.521>	χώρη μεσσηγὺς πολέος πεδίοιο θέοντος:
<hom. il. 23.522>	τόσσον δὴ Μενέλαος ἀμύμονος ̓Αντιλόχοιο
<hom. il. 23.523>	λείπετ': ἀτὰρ τὰ πρῶτα καὶ ἐς δίσκουρα λέλειπτο,
<hom. il. 23.524>	ἀλλά μιν αἶψα κίχανεν: ὀφέλλετο γὰρ μένος ἠὺ̈
<hom. il. 23.525>	ἵππου τῆς ̓Αγαμεμνονέης καλλίτριχος Αἴθης:
<hom. il. 23.526>	εἰ δέ κ' ἔτι προτέρω γένετο δρόμος ἀμφοτέροισι,
<hom. il. 23.527>	τώ κέν μιν παρέλασς' οὐδ' ἀμφήριστον ἔθηκεν.
<hom. il. 23.528>	αὐτὰρ Μηριόνης θεράπων ἐὺ̈ς ̓Ιδομενῆος
<hom. il. 23.529>	λείπετ' ἀγακλῆος Μενελάου δουρὸς ἐρωήν:
<hom. il. 23.530>	βάρδιστοι μὲν γάρ οἱ ἔσαν καλλίτριχες ἵπποι,
<hom. il. 23.531>	ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.
<hom. il. 23.532>	υἱὸς δ' ̓Αδμήτοιο πανύστατος ἤλυθεν ἄλλων
<hom. il. 23.533>	ἕλκων ἅρματα καλὰ ἐλαύνων πρόσσοθεν ἵππους.
<hom. il. 23.534>	τὸν δὲ ἰδὼν ᾤκτειρε ποδάρκης δῖος ̓Αχιλλεύς,
<hom. il. 23.535>	στὰς δ' ἄρ' ἐν ̓Αργείοις ἔπεα πτερόεντ' ἀγόρευε:
<hom. il. 23.536>	λοῖσθος ἀνὴρ ὤριστος ἐλαύνει μώνυχας ἵππους:
<hom. il. 23.537>	ἀλλ' ἄγε δή οἱ δῶμεν ἀέθλιον ὡς ἐπιεικὲς
<hom. il. 23.538>	δεύτερ': ἀτὰρ τὰ πρῶτα φερέσθω Τυδέος υἱός.

<hom. il. 23.539>	ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.
<hom. il. 23.540>	καί νύ κέ οἱ πόρεν ἵππον, ἐπῄνησαν γὰρ ̓Αχαιοί,
<hom. il. 23.541>	εἰ μὴ ἄρ' ̓Αντίλοχος μεγαθύμου Νέστορος υἱὸς
<hom. il. 23.542>	Πηλεί̈δην ̓Αχιλῆα δίκῃ ἠμείψατ' ἀναστάς:
<hom. il. 23.543>	ὦ ̓Αχιλεῦ μάλα τοι κεχολώσομαι αἴ κε τελέσσῃς
<hom. il. 23.544>	τοῦτο ἔπος: μέλλεις γὰρ ἀφαιρήσεσθαι ἄεθλον
<hom. il. 23.545>	τὰ φρονέων ὅτι οἱ βλάβεν ἅρματα καὶ ταχέ' ἵππω
<hom. il. 23.546>	αὐτός τ' ἐσθλὸς ἐών: ἀλλ' ὤφελεν ἀθανάτοισιν
<hom. il. 23.547>	εὔχεσθαι: τό κεν οὔ τι πανύστατος ἦλθε διώκων.
<hom. il. 23.548>	εἰ δέ μιν οἰκτίρεις καί τοι φίλος ἔπλετο θυμῷ
<hom. il. 23.549>	ἔστί τοι ἐν κλισίῃ χρυσὸς πολύς, ἔστι δὲ χαλκὸς
<hom. il. 23.550>	καὶ πρόβατ', εἰσὶ δέ τοι δμῳαὶ καὶ μώνυχες ἵπποι:
<hom. il. 23.551>	τῶν οἱ ἔπειτ' ἀνελὼν δόμεναι καὶ μεῖζον ἄεθλον
<hom. il. 23.552>	ἠὲ καὶ αὐτίκα νῦν, ἵνα ς' αἰνήσωσιν ̓Αχαιοί.
<hom. il. 23.553>	τὴν δ' ἐγὼ οὐ δώσω: περὶ δ' αὐτῆς πειρηθήτω
<hom. il. 23.554>	ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.

<hom. il. 23.555>	ὣς φάτο, μείδησεν δὲ ποδάρκης δῖος ̓Αχιλλεὺς
<hom. il. 23.556>	χαίρων ̓Αντιλόχῳ, ὅτι οἱ φίλος ἦεν ἑταῖρος:
<hom. il. 23.557>	καί μιν ἀμειβόμενος ἔπεα πτερόεντα προσηύδα:
<hom. il. 23.558>	̓Αντίλοχ', εἰ μὲν δή με κελεύεις οἴκοθεν ἄλλο
<hom. il. 23.559>	Εὐμήλῳ ἐπιδοῦναι, ἐγὼ δέ κε καὶ τὸ τελέσσω.
<hom. il. 23.560>	δώσω οἱ θώρηκα, τὸν ̓Αστεροπαῖον ἀπηύρων
<hom. il. 23.561>	χάλκεον, ᾧ πέρι χεῦμα φαεινοῦ κασσιτέροιο
<hom. il. 23.562>	ἀμφιδεδίνηται: πολέος δέ οἱ ἄξιος ἔσται.

<hom. il. 23.563>	ἦ ῥα, καὶ Αὐτομέδοντι φίλῳ ἐκέλευσεν ἑταίρῳ
<hom. il. 23.564>	οἰσέμεναι κλισίηθεν: ὃ δ' ᾤχετο καί οἱ ἔνεικεν,
<hom. il. 23.565>	Εὐμήλῳ δ' ἐν χερσὶ τίθει: ὃ δὲ δέξατο χαίρων.

<hom. il. 23.566>	τοῖσι δὲ καὶ Μενέλαος ἀνίστατο θυμὸν ἀχεύων
<hom. il. 23.567>	̓Αντιλόχῳ ἄμοτον κεχολωμένος: ἐν δ' ἄρα κῆρυξ
<hom. il. 23.568>	χειρὶ σκῆπτρον ἔθηκε, σιωπῆσαί τε κέλευσεν
<hom. il. 23.569>	̓Αργείους: ὃ δ' ἔπειτα μετηύδα ἰσόθεος φώς:
<hom. il. 23.570>	̓Αντίλοχε πρόσθεν πεπνυμένε ποῖον ἔρεξας.
<hom. il. 23.571>	ᾔσχυνας μὲν ἐμὴν ἀρετήν, βλάψας δέ μοι ἵππους
<hom. il. 23.572>	τοὺς σοὺς πρόσθε βαλών, οἵ τοι πολὺ χείρονες ἦσαν.
<hom. il. 23.573>	ἀλλ' ἄγετ' ̓Αργείων ἡγήτορες ἠδὲ μέδοντες
<hom. il. 23.574>	ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,
<hom. il. 23.575>	μή ποτέ τις εἴπῃσιν ̓Αχαιῶν χαλκοχιτώνων:
<hom. il. 23.576>	̓Αντίλοχον ψεύδεσσι βιησάμενος Μενέλαος
<hom. il. 23.577>	οἴχεται ἵππον ἄγων, ὅτι οἱ πολὺ χείρονες ἦσαν
<hom. il. 23.578>	ἵπποι, αὐτὸς δὲ κρείσσων ἀρετῇ τε βίῃ τε.
<hom. il. 23.579>	εἰ δ' ἄγ' ἐγὼν αὐτὸς δικάσω, καί μ' οὔ τινά φημι
<hom. il. 23.580>	ἄλλον ἐπιπλήξειν Δαναῶν: ἰθεῖα γὰρ ἔσται.
<hom. il. 23.581>	̓Αντίλοχ' εἰ δ' ἄγε δεῦρο διοτρεφές, ἣ θέμις ἐστί,
<hom. il. 23.582>	στὰς ἵππων προπάροιθε καὶ ἅρματος, αὐτὰρ ἱμάσθλην
<hom. il. 23.583>	χερσὶν ἔχε ῥαδινήν, ᾗ περ τὸ πρόσθεν ἔλαυνες,
<hom. il. 23.584>	ἵππων ἁψάμενος γαιήοχον ἐννοσίγαιον
<hom. il. 23.585>	ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.

<hom. il. 23.586>	τὸν δ' αὖτ' ̓Αντίλοχος πεπνυμένος ἀντίον ηὔδα:
<hom. il. 23.587>	ἄνσχεο νῦν: πολλὸν γὰρ ἔγωγε νεώτερός εἰμι
<hom. il. 23.588>	σεῖο ἄναξ Μενέλαε, σὺ δὲ πρότερος καὶ ἀρείων.
<hom. il. 23.589>	οἶσθ' οἷαι νέου ἀνδρὸς ὑπερβασίαι τελέθουσι:
<hom. il. 23.590>	κραιπνότερος μὲν γάρ τε νόος, λεπτὴ δέ τε μῆτις.
<hom. il. 23.591>	τώ τοι ἐπιτλήτω κραδίη: ἵππον δέ τοι αὐτὸς
<hom. il. 23.592>	δώσω, τὴν ἀρόμην. εἰ καί νύ κεν οἴκοθεν ἄλλο
<hom. il. 23.593>	μεῖζον ἐπαιτήσειας, ἄφαρ κέ τοι αὐτίκα δοῦναι
<hom. il. 23.594>	βουλοίμην ἢ σοί γε διοτρεφὲς ἤματα πάντα
<hom. il. 23.595>	ἐκ θυμοῦ πεσέειν καὶ δαίμοσιν εἶναι ἀλιτρός.

<hom. il. 23.596>	ἦ ῥα καὶ ἵππον ἄγων μεγαθύμου Νέστορος υἱὸς
<hom. il. 23.597>	ἐν χείρεσσι τίθει Μενελάου: τοῖο δὲ θυμὸς
<hom. il. 23.598>	ἰάνθη ὡς εἴ τε περὶ σταχύεσσιν ἐέρση
<hom. il. 23.599>	ληί̈ου ἀλδήσκοντος, ὅτε φρίσσουσιν ἄρουραι:
<hom. il. 23.600>	ὣς ἄρα σοὶ Μενέλαε μετὰ φρεσὶ θυμὸς ἰάνθη.
<hom. il. 23.601>	καί μιν φωνήσας ἔπεα πτερόεντα προσηύδα:
<hom. il. 23.602>	̓Αντίλοχε νῦν μέν τοι ἐγὼν ὑποείξομαι αὐτὸς
<hom. il. 23.603>	χωόμενος, ἐπεὶ οὔ τι παρήορος οὐδ' ἀεσίφρων
<hom. il. 23.604>	ἦσθα πάρος: νῦν αὖτε νόον νίκησε νεοίη.
<hom. il. 23.605>	δεύτερον αὖτ' ἀλέασθαι ἀμείνονας ἠπεροπεύειν.
<hom. il. 23.606>	οὐ γάρ κέν με τάχ' ἄλλος ἀνὴρ παρέπεισεν ̓Αχαιῶν.
<hom. il. 23.607>	ἀλλὰ σὺ γὰρ δὴ πολλὰ πάθες καὶ πολλὰ μόγησας
<hom. il. 23.608>	σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:
<hom. il. 23.609>	τώ τοι λισσομένῳ ἐπιπείσομαι, ἠδὲ καὶ ἵππον
<hom. il. 23.610>	δώσω ἐμήν περ ἐοῦσαν, ἵνα γνώωσι καὶ οἵδε
<hom. il. 23.611>	ὡς ἐμὸς οὔ ποτε θυμὸς ὑπερφίαλος καὶ ἀπηνής.

<hom. il. 23.612>	ἦ ῥα, καὶ ̓Αντιλόχοιο Νοήμονι δῶκεν ἑταίρῳ
<hom. il. 23.613>	ἵππον ἄγειν: ὃ δ' ἔπειτα λέβηθ' ἕλε παμφανόωντα.
<hom. il. 23.614>	Μηριόνης δ' ἀνάειρε δύω χρυσοῖο τάλαντα
<hom. il. 23.615>	τέτρατος, ὡς ἔλασεν. πέμπτον δ' ὑπελείπετ' ἄεθλον,
<hom. il. 23.616>	ἀμφίθετος φιάλη: τὴν Νέστορι δῶκεν ̓Αχιλλεὺς
<hom. il. 23.617>	̓Αργείων ἀν' ἀγῶνα φέρων, καὶ ἔειπε παραστάς:
<hom. il. 23.618>	τῆ νῦν, καὶ σοὶ τοῦτο γέρον κειμήλιον ἔστω
<hom. il. 23.619>	Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν
<hom. il. 23.620>	ὄψῃ ἐν ̓Αργείοισι: δίδωμι δέ τοι τόδ' ἄεθλον
<hom. il. 23.621>	αὔτως: οὐ γὰρ πύξ γε μαχήσεαι, οὐδὲ παλαίσεις,
<hom. il. 23.622>	οὐδ' ἔτ' ἀκοντιστὺν ἐσδύσεαι, οὐδὲ πόδεσσι
<hom. il. 23.623>	θεύσεαι: ἤδη γὰρ χαλεπὸν κατὰ γῆρας ἐπείγει.

<hom. il. 23.624>	ὣς εἰπὼν ἐν χερσὶ τίθει: ὃ δ' ἐδέξατο χαίρων,
<hom. il. 23.625>	καί μιν φωνήσας ἔπεα πτερόεντα προσηύδα:
<hom. il. 23.626>	ναὶ δὴ ταῦτά γε πάντα τέκος κατὰ μοῖραν ἔειπες:
<hom. il. 23.627>	οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες
<hom. il. 23.628>	ὤμων ἀμφοτέρωθεν ἐπαί̈σσονται ἐλαφραί.
<hom. il. 23.629>	εἴθ' ὣς ἡβώοιμι βίη τέ μοι ἔμπεδος εἴη
<hom. il. 23.630>	ὡς ὁπότε κρείοντ' ̓Αμαρυγκέα θάπτον ̓Επειοὶ
<hom. il. 23.631>	Βουπρασίῳ, παῖδες δ' ἔθεσαν βασιλῆος ἄεθλα:
<hom. il. 23.632>	ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' ̓Επειῶν
<hom. il. 23.633>	οὔτ' αὐτῶν Πυλίων οὔτ' Αἰτωλῶν μεγαθύμων.
<hom. il. 23.634>	πὺξ μὲν ἐνίκησα Κλυτομήδεα ̓́Ηνοπος υἱόν,
<hom. il. 23.635>	̓Αγκαῖον δὲ πάλῃ Πλευρώνιον, ὅς μοι ἀνέστη:
<hom. il. 23.636>	̓́Ιφικλον δὲ πόδεσσι παρέδραμον ἐσθλὸν ἐόντα,
<hom. il. 23.637>	δουρὶ δ' ὑπειρέβαλον Φυλῆά τε καὶ Πολύδωρον.
<hom. il. 23.638>	οἴοισίν μ' ἵπποισι παρήλασαν ̓Ακτορίωνε
<hom. il. 23.639>	πλήθει πρόσθε βαλόντες ἀγασσάμενοι περὶ νίκης,
<hom. il. 23.640>	οὕνεκα δὴ τὰ μέγιστα παρ' αὐτόθι λείπετ' ἄεθλα.
<hom. il. 23.641>	οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,
<hom. il. 23.642>	ἔμπεδον ἡνιόχευ', ὃ δ' ἄρα μάστιγι κέλευεν.
<hom. il. 23.643>	ὥς ποτ' ἔον: νῦν αὖτε νεώτεροι ἀντιοώντων
<hom. il. 23.644>	ἔργων τοιούτων: ἐμὲ δὲ χρὴ γήραϊ λυγρῷ
<hom. il. 23.645>	πείθεσθαι, τότε δ' αὖτε μετέπρεπον ἡρώεσσιν.
<hom. il. 23.646>	ἀλλ' ἴθι καὶ σὸν ἑταῖρον ἀέθλοισι κτερέϊζε.
<hom. il. 23.647>	τοῦτο δ' ἐγὼ πρόφρων δέχομαι, χαίρει δέ μοι ἦτορ,
<hom. il. 23.648>	ὥς μευ ἀεὶ μέμνησαι ἐνηέος, οὐδέ σε λήθω,
<hom. il. 23.649>	τιμῆς ἧς τέ μ' ἔοικε τετιμῆσθαι μετ' ̓Αχαιοῖς.
<hom. il. 23.650>	σοὶ δὲ θεοὶ τῶνδ' ἀντὶ χάριν μενοεικέα δοῖεν.

<hom. il. 23.651>	ὣς φάτο, Πηλεί̈δης δὲ πολὺν καθ' ὅμιλον ̓Αχαιῶν
<hom. il. 23.652>	ᾤχετ', ἐπεὶ πάντ' αἶνον ἐπέκλυε Νηλεί̈δαο.
<hom. il. 23.653>	αὐτὰρ ὃ πυγμαχίης ἀλεγεινῆς θῆκεν ἄεθλα:
<hom. il. 23.654>	ἡμίονον ταλαεργὸν ἄγων κατέδης' ἐν ἀγῶνι
<hom. il. 23.655>	ἑξέτε' ἀδμήτην, ἥ τ' ἀλγίστη δαμάσασθαι:
<hom. il. 23.656>	τῷ δ' ἄρα νικηθέντι τίθει δέπας ἀμφικύπελλον.
<hom. il. 23.657>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.658>	̓Ατρεί̈δη τε καὶ ἄλλοι ἐϋκνήμιδες ̓Αχαιοὶ
<hom. il. 23.659>	ἄνδρε δύω περὶ τῶνδε κελεύομεν, ὥ περ ἀρίστω,
<hom. il. 23.660>	πὺξ μάλ' ἀνασχομένω πεπληγέμεν: ᾧ δέ κ' ̓Απόλλων
<hom. il. 23.661>	δώῃ καμμονίην, γνώωσι δὲ πάντες ̓Αχαιοί,
<hom. il. 23.662>	ἡμίονον ταλαεργὸν ἄγων κλισίην δὲ νεέσθω:
<hom. il. 23.663>	αὐτὰρ ὃ νικηθεὶς δέπας οἴσεται ἀμφικύπελλον.

<hom. il. 23.664>	ὣς ἔφατ', ὄρνυτο δ' αὐτίκ' ἀνὴρ ἠύ̈ς τε μέγας τε
<hom. il. 23.665>	εἰδὼς πυγμαχίης υἱὸς Πανοπῆος ̓Επειός,
<hom. il. 23.666>	ἅψατο δ' ἡμιόνου ταλαεργοῦ φώνησέν τε:
<hom. il. 23.667>	ἆσσον ἴτω ὅς τις δέπας οἴσεται ἀμφικύπελλον:
<hom. il. 23.668>	ἡμίονον δ' οὔ φημί τιν' ἀξέμεν ἄλλον ̓Αχαιῶν
<hom. il. 23.669>	πυγμῇ νικήσαντ', ἐπεὶ εὔχομαι εἶναι ἄριστος.
<hom. il. 23.670>	ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν
<hom. il. 23.671>	ἐν πάντεσς' ἔργοισι δαήμονα φῶτα γενέσθαι.
<hom. il. 23.672>	ὧδε γὰρ ἐξερέω, τὸ δὲ καὶ τετελεσμένον ἔσται:
<hom. il. 23.673>	ἀντικρὺ χρόα τε ῥήξω σύν τ' ὀστέ' ἀράξω.
<hom. il. 23.674>	κηδεμόνες δέ οἱ ἐνθάδ' ἀολλέες αὖθι μενόντων,
<hom. il. 23.675>	οἵ κέ μιν ἐξοίσουσιν ἐμῇς ὑπὸ χερσὶ δαμέντα.

<hom. il. 23.676>	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.
<hom. il. 23.677>	Εὐρύαλος δέ οἱ οἶος ἀνίστατο ἰσόθεος φὼς
<hom. il. 23.678>	Μηκιστῆος υἱὸς Ταλαϊονίδαο ἄνακτος,
<hom. il. 23.679>	ὅς ποτε Θήβας δ' ἦλθε δεδουπότος Οἰδιπόδαο
<hom. il. 23.680>	ἐς τάφον: ἔνθα δὲ πάντας ἐνίκα Καδμείωνας.
<hom. il. 23.681>	τὸν μὲν Τυδεί̈δης δουρὶ κλυτὸς ἀμφεπονεῖτο
<hom. il. 23.682>	θαρσύνων ἔπεσιν, μέγα δ' αὐτῷ βούλετο νίκην.
<hom. il. 23.683>	ζῶμα δέ οἱ πρῶτον παρακάββαλεν, αὐτὰρ ἔπειτα
<hom. il. 23.684>	δῶκεν ἱμάντας ἐϋτμήτους βοὸς ἀγραύλοιο.
<hom. il. 23.685>	τὼ δὲ ζωσαμένω βήτην ἐς μέσσον ἀγῶνα,
<hom. il. 23.686>	ἄντα δ' ἀνασχομένω χερσὶ στιβαρῇσιν ἅμ' ἄμφω
<hom. il. 23.687>	σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.
<hom. il. 23.688>	δεινὸς δὲ χρόμαδος γενύων γένετ', ἔρρεε δ' ἱδρὼς
<hom. il. 23.689>	πάντοθεν ἐκ μελέων: ἐπὶ δ' ὄρνυτο δῖος ̓Επειός,
<hom. il. 23.690>	κόψε δὲ παπτήναντα παρήϊον: οὐδ' ἄρ' ἔτι δὴν
<hom. il. 23.691>	ἑστήκειν: αὐτοῦ γὰρ ὑπήριπε φαίδιμα γυῖα.
<hom. il. 23.692>	ὡς δ' ὅθ' ὑπὸ φρικὸς Βορέω ἀναπάλλεται ἰχθὺς
<hom. il. 23.693>	θίν' ἐν φυκιόεντι, μέλαν δέ ἑ κῦμα κάλυψεν,
<hom. il. 23.694>	ὣς πληγεὶς ἀνέπαλτ': αὐτὰρ μεγάθυμος ̓Επειὸς
<hom. il. 23.695>	χερσὶ λαβὼν ὤρθωσε: φίλοι δ' ἀμφέσταν ἑταῖροι,
<hom. il. 23.696>	οἵ μιν ἄγον δι' ἀγῶνος ἐφελκομένοισι πόδεσσιν
<hom. il. 23.697>	αἷμα παχὺ πτύοντα κάρη βάλλονθ' ἑτέρωσε:
<hom. il. 23.698>	κὰδ δ' ἀλλοφρονέοντα μετὰ σφίσιν εἷσαν ἄγοντες,
<hom. il. 23.699>	αὐτοὶ δ' οἰχόμενοι κόμισαν δέπας ἀμφικύπελλον.

<hom. il. 23.700>	Πηλεί̈δης δ' αἶψ' ἄλλα κατὰ τρίτα θῆκεν ἄεθλα
<hom. il. 23.701>	δεικνύμενος Δαναοῖσι παλαισμοσύνης ἀλεγεινῆς,
<hom. il. 23.702>	τῷ μὲν νικήσαντι μέγαν τρίποδ' ἐμπυριβήτην,
<hom. il. 23.703>	τὸν δὲ δυωδεκάβοιον ἐνὶ σφίσι τῖον ̓Αχαιοί:
<hom. il. 23.704>	ἀνδρὶ δὲ νικηθέντι γυναῖκ' ἐς μέσσον ἔθηκε,
<hom. il. 23.705>	πολλὰ δ' ἐπίστατο ἔργα, τίον δέ ἑ τεσσαράβοιον.
<hom. il. 23.706>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.707>	ὄρνυσθ' οἳ καὶ τούτου ἀέθλου πειρήσεσθον.
<hom. il. 23.708>	ὣς ἔφατ', ὦρτο δ' ἔπειτα μέγας Τελαμώνιος Αἴας,
<hom. il. 23.709>	ἂν δ' ̓Οδυσεὺς πολύμητις ἀνίστατο κέρδεα εἰδώς.
<hom. il. 23.710>	ζωσαμένω δ' ἄρα τώ γε βάτην ἐς μέσσον ἀγῶνα,
<hom. il. 23.711>	ἀγκὰς δ' ἀλλήλων λαβέτην χερσὶ στιβαρῇσιν
<hom. il. 23.712>	ὡς ὅτ' ἀμείβοντες, τούς τε κλυτὸς ἤραρε τέκτων
<hom. il. 23.713>	δώματος ὑψηλοῖο βίας ἀνέμων ἀλεείνων.
<hom. il. 23.714>	τετρίγει δ' ἄρα νῶτα θρασειάων ἀπὸ χειρῶν
<hom. il. 23.715>	ἑλκόμενα στερεῶς: κατὰ δὲ νότιος ῥέεν ἱδρώς,
<hom. il. 23.716>	πυκναὶ δὲ σμώδιγγες ἀνὰ πλευράς τε καὶ ὤμους
<hom. il. 23.717>	αἵματι φοινικόεσσαι ἀνέδραμον: οἳ δὲ μάλ' αἰεὶ
<hom. il. 23.718>	νίκης ἱέσθην τρίποδος πέρι ποιητοῖο:
<hom. il. 23.719>	οὔτ' ̓Οδυσεὺς δύνατο σφῆλαι οὔδει τε πελάσσαι,
<hom. il. 23.720>	οὔτ' Αἴας δύνατο, κρατερὴ δ' ἔχεν ἲς ̓Οδυσῆος.
<hom. il. 23.721>	ἀλλ' ὅτε δή ῥ' ἀνίαζον ἐϋκνήμιδας ̓Αχαιούς,
<hom. il. 23.722>	δὴ τότε μιν προσέειπε μέγας Τελαμώνιος Αἴας:
<hom. il. 23.723>	διογενὲς Λαερτιάδη πολυμήχαν' ̓Οδυσσεῦ
<hom. il. 23.724>	ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.

<hom. il. 23.725>	ὣς εἰπὼν ἀνάειρε: δόλου δ' οὐ λήθετ' ̓Οδυσσεύς:
<hom. il. 23.726>	κόψ' ὄπιθεν κώληπα τυχών, ὑπέλυσε δὲ γυῖα,
<hom. il. 23.727>	κὰδ δ' ἔβαλ' ἐξοπίσω: ἐπὶ δὲ στήθεσσιν ̓Οδυσσεὺς
<hom. il. 23.728>	κάππεσε: λαοὶ δ' αὖ θηεῦντό τε θάμβησάν τε.
<hom. il. 23.729>	δεύτερος αὖτ' ἀνάειρε πολύτλας δῖος ̓Οδυσσεύς,
<hom. il. 23.730>	κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν,
<hom. il. 23.731>	ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω
<hom. il. 23.732>	πλησίοι ἀλλήλοισι, μιάνθησαν δὲ κονίῃ.
<hom. il. 23.733>	καί νύ κε τὸ τρίτον αὖτις ἀναί̈ξαντ' ἐπάλαιον,
<hom. il. 23.734>	εἰ μὴ ̓Αχιλλεὺς αὐτὸς ἀνίστατο καὶ κατέρυκε:
<hom. il. 23.735>	μηκέτ' ἐρείδεσθον, μὴ δὲ τρίβεσθε κακοῖσι:
<hom. il. 23.736>	νίκη δ' ἀμφοτέροισιν: ἀέθλια δ' ἶς' ἀνελόντες
<hom. il. 23.737>	ἔρχεσθ', ὄφρα καὶ ἄλλοι ἀεθλεύωσιν ̓Αχαιοί.

<hom. il. 23.738>	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,
<hom. il. 23.739>	καί ῥ' ἀπομορξαμένω κονίην δύσαντο χιτῶνας.

<hom. il. 23.740>	Πηλεί̈δης δ' αἶψ' ἄλλα τίθει ταχυτῆτος ἄεθλα
<hom. il. 23.741>	ἀργύρεον κρητῆρα τετυγμένον: ἓξ δ' ἄρα μέτρα
<hom. il. 23.742>	χάνδανεν, αὐτὰρ κάλλει ἐνίκα πᾶσαν ἐπ' αἶαν
<hom. il. 23.743>	πολλόν, ἐπεὶ Σιδόνες πολυδαίδαλοι εὖ ἤσκησαν,
<hom. il. 23.744>	Φοίνικες δ' ἄγον ἄνδρες ἐπ' ἠεροειδέα πόντον,
<hom. il. 23.745>	στῆσαν δ' ἐν λιμένεσσι, Θόαντι δὲ δῶρον ἔδωκαν:
<hom. il. 23.746>	υἷος δὲ Πριάμοιο Λυκάονος ὦνον ἔδωκε
<hom. il. 23.747>	Πατρόκλῳ ἥρωϊ ̓Ιησονίδης Εὔνηος.
<hom. il. 23.748>	καὶ τὸν ̓Αχιλλεὺς θῆκεν ἄεθλον οὗ ἑτάροιο,
<hom. il. 23.749>	ὅς τις ἐλαφρότατος ποσσὶ κραιπνοῖσι πέλοιτο:
<hom. il. 23.750>	δευτέρῳ αὖ βοῦν θῆκε μέγαν καὶ πίονα δημῷ,
<hom. il. 23.751>	ἡμιτάλαντον δὲ χρυσοῦ λοισθήϊ' ἔθηκε.
<hom. il. 23.752>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.753>	ὄρνυσθ' οἳ καὶ τούτου ἀέθλου πειρήσεσθε.
<hom. il. 23.754>	ὣς ἔφατ', ὄρνυτο δ' αὐτίκ' ̓Οϊλῆος ταχὺς Αἴας,
<hom. il. 23.755>	ἂν δ' ̓Οδυσεὺς πολύμητις, ἔπειτα δὲ Νέστορος υἱὸς
<hom. il. 23.756>	̓Αντίλοχος: ὃ γὰρ αὖτε νέους ποσὶ πάντας ἐνίκα.
<hom. il. 23.757>	στὰν δὲ μεταστοιχί: σήμηνε δὲ τέρματ' ̓Αχιλλεύς.
<hom. il. 23.758>	τοῖσι δ' ἀπὸ νύσσης τέτατο δρόμος: ὦκα δ' ἔπειτα
<hom. il. 23.759>	ἔκφερ' ̓Οϊλιάδης: ἐπὶ δ' ὄρνυτο δῖος ̓Οδυσσεὺς
<hom. il. 23.760>	ἄγχι μάλ', ὡς ὅτε τίς τε γυναικὸς ἐϋζώνοιο
<hom. il. 23.761>	στήθεός ἐστι κανών, ὅν τ' εὖ μάλα χερσὶ τανύσσῃ
<hom. il. 23.762>	πηνίον ἐξέλκουσα παρὲκ μίτον, ἀγχόθι δ' ἴσχει
<hom. il. 23.763>	στήθεος: ὣς ̓Οδυσεὺς θέεν ἐγγύθεν, αὐτὰρ ὄπισθεν
<hom. il. 23.764>	ἴχνια τύπτε πόδεσσι πάρος κόνιν ἀμφιχυθῆναι:
<hom. il. 23.765>	κὰδ δ' ἄρα οἱ κεφαλῆς χέ' ἀϋτμένα δῖος ̓Οδυσσεὺς
<hom. il. 23.766>	αἰεὶ ῥίμφα θέων: ἴαχον δ' ἐπὶ πάντες ̓Αχαιοὶ
<hom. il. 23.767>	νίκης ἱεμένῳ, μάλα δὲ σπεύδοντι κέλευον.
<hom. il. 23.768>	ἀλλ' ὅτε δὴ πύματον τέλεον δρόμον, αὐτίκ' ̓Οδυσσεὺς
<hom. il. 23.769>	εὔχετ' ̓Αθηναίῃ γλαυκώπιδι ὃν κατὰ θυμόν:
<hom. il. 23.770>	κλῦθι θεά, ἀγαθή μοι ἐπίρροθος ἐλθὲ ποδοῖιν.
<hom. il. 23.771>	ὣς ἔφατ' εὐχόμενος: τοῦ δ' ἔκλυε Παλλὰς ̓Αθήνη,
<hom. il. 23.772>	γυῖα δ' ἔθηκεν ἐλαφρά, πόδας καὶ χεῖρας ὕπερθεν.
<hom. il. 23.773>	ἀλλ' ὅτε δὴ τάχ' ἔμελλον ἐπαί̈ξασθαι ἄεθλον,
<hom. il. 23.774>	ἔνθ' Αἴας μὲν ὄλισθε θέων, βλάψεν γὰρ ̓Αθήνη,
<hom. il. 23.775>	τῇ ῥα βοῶν κέχυτ' ὄνθος ἀποκταμένων ἐριμύκων,
<hom. il. 23.776>	οὓς ἐπὶ Πατρόκλῳ πέφνεν πόδας ὠκὺς ̓Αχιλλεύς:
<hom. il. 23.777>	ἐν δ' ὄνθου βοέου πλῆτο στόμα τε ῥῖνάς τε:
<hom. il. 23.778>	κρητῆρ' αὖτ' ἀνάειρε πολύτλας δῖος ̓Οδυσσεύς,
<hom. il. 23.779>	ὡς ἦλθε φθάμενος: ὃ δὲ βοῦν ἕλε φαίδιμος Αἴας.
<hom. il. 23.780>	στῆ δὲ κέρας μετὰ χερσὶν ἔχων βοὸς ἀγραύλοιο
<hom. il. 23.781>	ὄνθον ἀποπτύων, μετὰ δ' ̓Αργείοισιν ἔειπεν:
<hom. il. 23.782>	ὢ πόποι ἦ μ' ἔβλαψε θεὰ πόδας, ἣ τὸ πάρος περ
<hom. il. 23.783>	μήτηρ ὣς ̓Οδυσῆϊ παρίσταται ἠδ' ἐπαρήγει.

<hom. il. 23.784>	ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.
<hom. il. 23.785>	̓Αντίλοχος δ' ἄρα δὴ λοισθήϊον ἔκφερ' ἄεθλον
<hom. il. 23.786>	μειδιόων, καὶ μῦθον ἐν ̓Αργείοισιν ἔειπεν:
<hom. il. 23.787>	εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν
<hom. il. 23.788>	ἀθάνατοι τιμῶσι παλαιοτέρους ἀνθρώπους.
<hom. il. 23.789>	Αἴας μὲν γὰρ ἐμεῖ' ὀλίγον προγενέστερός ἐστιν,
<hom. il. 23.790>	οὗτος δὲ προτέρης γενεῆς προτέρων τ' ἀνθρώπων:
<hom. il. 23.791>	ὠμογέροντα δέ μίν φας' ἔμμεναι: ἀργαλέον δὲ
<hom. il. 23.792>	ποσσὶν ἐριδήσασθαι ̓Αχαιοῖς, εἰ μὴ ̓Αχιλλεῖ.

<hom. il. 23.793>	ὣς φάτο, κύδηνεν δὲ ποδώκεα Πηλεί̈ωνα.
<hom. il. 23.794>	τὸν δ' ̓Αχιλεὺς μύθοισιν ἀμειβόμενος προσέειπεν:
<hom. il. 23.795>	̓Αντίλοχ' οὐ μέν τοι μέλεος εἰρήσεται αἶνος,
<hom. il. 23.796>	ἀλλά τοι ἡμιτάλαντον ἐγὼ χρυσοῦ ἐπιθήσω.

<hom. il. 23.797>	ὣς εἰπὼν ἐν χερσὶ τίθει, ὃ δ' ἐδέξατο χαίρων.
<hom. il. 23.798>	αὐτὰρ Πηλεί̈δης κατὰ μὲν δολιχόσκιον ἔγχος
<hom. il. 23.799>	θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν
<hom. il. 23.800>	τεύχεα Σαρπήδοντος, ἅ μιν Πάτροκλος ἀπηύρα.
<hom. il. 23.801>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.802>	ἄνδρε δύω περὶ τῶνδε κελεύομεν, ὥ περ ἀρίστω,
<hom. il. 23.803>	τεύχεα ἑσσαμένω ταμεσίχροα χαλκὸν ἑλόντε
<hom. il. 23.804>	ἀλλήλων προπάροιθεν ὁμίλου πειρηθῆναι.
<hom. il. 23.805>	ὁππότερός κε φθῇσιν ὀρεξάμενος χρόα καλόν,
<hom. il. 23.806>	ψαύσῃ δ' ἐνδίνων διά τ' ἔντεα καὶ μέλαν αἷμα,
<hom. il. 23.807>	τῷ μὲν ἐγὼ δώσω τόδε φάσγανον ἀργυρόηλον
<hom. il. 23.808>	καλὸν Θρηί̈κιον, τὸ μὲν ̓Αστεροπαῖον ἀπηύρων:
<hom. il. 23.809>	τεύχεα δ' ἀμφότεροι ξυνήϊα ταῦτα φερέσθων:
<hom. il. 23.810>	καί σφιν δαῖτ' ἀγαθὴν παραθήσομεν ἐν κλισίῃσιν.

<hom. il. 23.811>	ὣς ἔφατ', ὦρτο δ' ἔπειτα μέγας Τελαμώνιος Αἴας,
<hom. il. 23.812>	ἂν δ' ἄρα Τυδεί̈δης ὦρτο, κρατερὸς Διομήδης.
<hom. il. 23.813>	οἳ δ' ἐπεὶ οὖν ἑκάτερθεν ὁμίλου θωρήχθησαν,
<hom. il. 23.814>	ἐς μέσον ἀμφοτέρω συνίτην μεμαῶτε μάχεσθαι
<hom. il. 23.815>	δεινὸν δερκομένω: θάμβος δ' ἔχε πάντας ̓Αχαιούς.
<hom. il. 23.816>	ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,
<hom. il. 23.817>	τρὶς μὲν ἐπήϊξαν, τρὶς δὲ σχεδὸν ὁρμήθησαν.
<hom. il. 23.818>	ἔνθ' Αἴας μὲν ἔπειτα κατ' ἀσπίδα πάντος' ἐί̈σην
<hom. il. 23.819>	νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:
<hom. il. 23.820>	Τυδεί̈δης δ' ἄρ' ἔπειτα ὑπὲρ σάκεος μεγάλοιο
<hom. il. 23.821>	αἰὲν ἐπ' αὐχένι κῦρε φαεινοῦ δουρὸς ἀκωκῇ.
<hom. il. 23.822>	καὶ τότε δή ῥ' Αἴαντι περιδείσαντες ̓Αχαιοὶ
<hom. il. 23.823>	παυσαμένους ἐκέλευσαν ἀέθλια ἶς' ἀνελέσθαι.
<hom. il. 23.824>	αὐτὰρ Τυδεί̈δῃ δῶκεν μέγα φάσγανον ἥρως
<hom. il. 23.825>	σὺν κολεῷ τε φέρων καὶ ἐϋτμήτῳ τελαμῶνι.

<hom. il. 23.826>	αὐτὰρ Πηλεί̈δης θῆκεν σόλον αὐτοχόωνον
<hom. il. 23.827>	ὃν πρὶν μὲν ῥίπτασκε μέγα σθένος ̓Ηετίωνος:
<hom. il. 23.828>	ἀλλ' ἤτοι τὸν ἔπεφνε ποδάρκης δῖος ̓Αχιλλεύς,
<hom. il. 23.829>	τὸν δ' ἄγετ' ἐν νήεσσι σὺν ἄλλοισι κτεάτεσσι.
<hom. il. 23.830>	στῆ δ' ὀρθὸς καὶ μῦθον ἐν ̓Αργείοισιν ἔειπεν:
<hom. il. 23.831>	ὄρνυσθ' οἳ καὶ τούτου ἀέθλου πειρήσεσθε.
<hom. il. 23.832>	εἴ οἱ καὶ μάλα πολλὸν ἀπόπροθι πίονες ἀγροί,
<hom. il. 23.833>	ἕξει μιν καὶ πέντε περιπλομένους ἐνιαυτοὺς
<hom. il. 23.834>	χρεώμενος: οὐ μὲν γάρ οἱ ἀτεμβόμενός γε σιδήρου
<hom. il. 23.835>	ποιμὴν οὐδ' ἀροτὴρ εἶς' ἐς πόλιν, ἀλλὰ παρέξει.

<hom. il. 23.836>	ὣς ἔφατ', ὦρτο δ' ἔπειτα μενεπτόλεμος Πολυποίτης,
<hom. il. 23.837>	ἂν δὲ Λεοντῆος κρατερὸν μένος ἀντιθέοιο,
<hom. il. 23.838>	ἂν δ' Αἴας Τελαμωνιάδης καὶ δῖος ̓Επειός.
<hom. il. 23.839>	ἑξείης δ' ἵσταντο, σόλον δ' ἕλε δῖος ̓Επειός,
<hom. il. 23.840>	ἧκε δὲ δινήσας: γέλασαν δ' ἐπὶ πάντες ̓Αχαιοί.
<hom. il. 23.841>	δεύτερος αὖτ' ἀφέηκε Λεοντεὺς ὄζος ̓́Αρηος:
<hom. il. 23.842>	τὸ τρίτον αὖτ' ἔρριψε μέγας Τελαμώνιος Αἴας
<hom. il. 23.843>	χειρὸς ἄπο στιβαρῆς, καὶ ὑπέρβαλε σήματα πάντων.
<hom. il. 23.844>	ἀλλ' ὅτε δὴ σόλον εἷλε μενεπτόλεμος Πολυποίτης,
<hom. il. 23.845>	ὅσσόν τίς τ' ἔρριψε καλαύροπα βουκόλος ἀνήρ,
<hom. il. 23.846>	ἣ δέ θ' ἑλισσομένη πέτεται διὰ βοῦς ἀγελαίας,
<hom. il. 23.847>	τόσσον παντὸς ἀγῶνος ὑπέρβαλε: τοὶ δὲ βόησαν.
<hom. il. 23.848>	ἀνστάντες δ' ἕταροι Πολυποίταο κρατεροῖο
<hom. il. 23.849>	νῆας ἔπι γλαφυρὰς ἔφερον βασιλῆος ἄεθλον.

<hom. il. 23.850>	αὐτὰρ ὃ τοξευτῇσι τίθει ἰόεντα σίδηρον,
<hom. il. 23.851>	κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,
<hom. il. 23.852>	ἱστὸν δ' ἔστησεν νηὸς κυανοπρῴροιο
<hom. il. 23.853>	τηλοῦ ἐπὶ ψαμάθοις, ἐκ δὲ τρήρωνα πέλειαν
<hom. il. 23.854>	λεπτῇ μηρίνθῳ δῆσεν ποδός, ἧς ἄρ' ἀνώγει
<hom. il. 23.855>	τοξεύειν: ὃς μέν κε βάλῃ τρήρωνα πέλειαν,
<hom. il. 23.856>	πάντας ἀειράμενος πελέκεας οἶκον δὲ φερέσθω:
<hom. il. 23.857>	ὃς δέ κε μηρίνθοιο τύχῃ ὄρνιθος ἁμαρτών,
<hom. il. 23.858>	ἥσσων γὰρ δὴ κεῖνος, ὃ δ' οἴσεται ἡμιπέλεκκα.

<hom. il. 23.859>	ὣς ἔφατ', ὦρτο δ' ἔπειτα βίη Τεύκροιο ἄνακτος,
<hom. il. 23.860>	ἂν δ' ἄρα Μηριόνης θεράπων ἐὺ̈ς ̓Ιδομενῆος.
<hom. il. 23.861>	κλήρους δ' ἐν κυνέῃ χαλκήρεϊ πάλλον ἑλόντες,
<hom. il. 23.862>	Τεῦκρος δὲ πρῶτος κλήρῳ λάχεν: αὐτίκα δ' ἰὸν
<hom. il. 23.863>	ἧκεν ἐπικρατέως, οὐδ' ἠπείλησεν ἄνακτι
<hom. il. 23.864>	ἀρνῶν πρωτογόνων ῥέξειν κλειτὴν ἑκατόμβην.
<hom. il. 23.865>	ὄρνιθος μὲν ἅμαρτε: μέγηρε γάρ οἱ τό γ' ̓Απόλλων:
<hom. il. 23.866>	αὐτὰρ ὃ μήρινθον βάλε πὰρ πόδα, τῇ δέδετ' ὄρνις:
<hom. il. 23.867>	ἀντικρὺ δ' ἀπὸ μήρινθον τάμε πικρὸς ὀϊστός.
<hom. il. 23.868>	ἣ μὲν ἔπειτ' ἤϊξε πρὸς οὐρανόν, ἣ δὲ παρείθη
<hom. il. 23.869>	μήρινθος ποτὶ γαῖαν: ἀτὰρ κελάδησαν ̓Αχαιοί.
<hom. il. 23.870>	σπερχόμενος δ' ἄρα Μηριόνης ἐξείρυσε χειρὸς
<hom. il. 23.871>	τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.
<hom. il. 23.872>	αὐτίκα δ' ἠπείλησεν ἑκηβόλῳ ̓Απόλλωνι
<hom. il. 23.873>	ἀρνῶν πρωτογόνων ῥέξειν κλειτὴν ἑκατόμβην.
<hom. il. 23.874>	ὕψι δ' ὑπὸ νεφέων εἶδε τρήρωνα πέλειαν:
<hom. il. 23.875>	τῇ ῥ' ὅ γε δινεύουσαν ὑπὸ πτέρυγος βάλε μέσσην,
<hom. il. 23.876>	ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ
<hom. il. 23.877>	πρόσθεν Μηριόναο πάγη ποδός: αὐτὰρ ἣ ὄρνις
<hom. il. 23.878>	ἱστῷ ἐφεζομένη νηὸς κυανοπρῴροιο
<hom. il. 23.879>	αὐχέν' ἀπεκρέμασεν, σὺν δὲ πτερὰ πυκνὰ λίασθεν.
<hom. il. 23.880>	ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ
<hom. il. 23.881>	κάππεσε: λαοὶ δ' αὖ θηεῦντό τε θάμβησάν τε.
<hom. il. 23.882>	ἂν δ' ἄρα Μηριόνης πελέκεας δέκα πάντας ἄειρε,
<hom. il. 23.883>	Τεῦκρος δ' ἡμιπέλεκκα φέρεν κοίλας ἐπὶ νῆας.

<hom. il. 23.884>	αὐτὰρ Πηλεί̈δης κατὰ μὲν δολιχόσκιον ἔγχος,
<hom. il. 23.885>	κὰδ δὲ λέβητ' ἄπυρον βοὸς ἄξιον ἀνθεμόεντα
<hom. il. 23.886>	θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:
<hom. il. 23.887>	ἂν μὲν ἄρ' ̓Ατρεί̈δης εὐρὺ κρείων ̓Αγαμέμνων,
<hom. il. 23.888>	ἂν δ' ἄρα Μηριόνης, θεράπων ἐὺ̈ς ̓Ιδομενῆος.
<hom. il. 23.889>	τοῖσι δὲ καὶ μετέειπε ποδάρκης δῖος ̓Αχιλλεύς:
<hom. il. 23.890>	̓Ατρεί̈δη: ἴδμεν γὰρ ὅσον προβέβηκας ἁπάντων
<hom. il. 23.891>	ἠδ' ὅσσον δυνάμει τε καὶ ἥμασιν ἔπλευ ἄριστος:
<hom. il. 23.892>	ἀλλὰ σὺ μὲν τόδ' ἄεθλον ἔχων κοίλας ἐπὶ νῆας
<hom. il. 23.893>	ἔρχευ, ἀτὰρ δόρυ Μηριόνῃ ἥρωϊ πόρωμεν,
<hom. il. 23.894>	εἰ σύ γε σῷ θυμῷ ἐθέλοις: κέλομαι γὰρ ἔγωγε.

<hom. il. 23.895>	ὣς ἔφατ', οὐδ' ἀπίθησεν ἄναξ ἀνδρῶν ̓Αγαμέμνων:
<hom. il. 23.896>	δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως
<hom. il. 23.897>	Ταλθυβίῳ κήρυκι δίδου περικαλλὲς ἄεθλον.
