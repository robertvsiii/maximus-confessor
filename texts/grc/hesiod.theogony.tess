<hesiod. theog. 1>	Μουσάων Ἑλικωνιάδων ἀρχώμεθʼ ἀείδειν,
<hesiod. theog. 2>	αἵθʼ Ἑλικῶνος ἔχουσιν ὄρος μέγα τε ζάθεόν τε
<hesiod. theog. 3>	καί τε περὶ κρήνην ἰοειδέα πόσσʼ ἁπαλοῖσιν
<hesiod. theog. 4>	ὀρχεῦνται καὶ βωμὸν ἐρισθενέος Κρονίωνος.
<hesiod. theog. 5>	καί τε λοεσσάμεναι τέρενα χρόα Περμησσοῖο
<hesiod. theog. 6>	ἢ Ἵππου κρήνης ἢ Ὀλμειοῦ ζαθέοιο
<hesiod. theog. 7>	ἀκροτάτῳ Ἑλικῶνι χοροὺς ἐνεποιήσαντο
<hesiod. theog. 8>	καλούς, ἱμερόεντας· ἐπερρώσαντο δὲ ποσσίν.
<hesiod. theog. 9>	ἔνθεν ἀπορνύμεναι, κεκαλυμμέναι ἠέρι πολλῇ,
<hesiod. theog. 10>	ἐννύχιαι στεῖχον περικαλλέα ὄσσαν ἱεῖσαι,
<hesiod. theog. 11>	ὑμνεῦσαι Δία τʼ αἰγίοχον καὶ πότνιαν Ἥρην
<hesiod. theog. 12>	Ἀργεΐην, χρυσέοισι πεδίλοις ἐμβεβαυῖαν,
<hesiod. theog. 13>	κούρην τʼ αἰγιόχοιο Διὸς γλαυκῶπιν Ἀθήνην
<hesiod. theog. 14>	Φοῖβόν τʼ Ἀπόλλωνα καὶ Ἄρτεμιν ἰοχέαιραν
<hesiod. theog. 15>	ἠδὲ Ποσειδάωνα γεήοχον, ἐννοσίγαιον,
<hesiod. theog. 16>	καὶ Θέμιν αἰδοίην ἑλικοβλέφαρόν τʼ Ἀφροδίτην
<hesiod. theog. 17>	Ἥβην τε χρυσοστέφανον καλήν τε Διώνην
<hesiod. theog. 18>	Λητώ τʼ Ἰαπετόν τε ἰδὲ Κρόνον ἀγκυλομήτην
<hesiod. theog. 19>	Ἠῶ τʼ Ἠέλιόν τε μέγαν λαμπράν τε Σελήνην
<hesiod. theog. 20>	Γαῖάν τʼ Ὠκεανόν τε μέγαν καὶ Νύκτα μέλαιναν
<hesiod. theog. 21>	ἄλλων τʼ ἀθανάτων ἱερὸν γένος αἰὲν ἐόντων.
<hesiod. theog. 22>	αἵ νύ ποθʼ Ἡσίοδον καλὴν ἐδίδαξαν ἀοιδήν,
<hesiod. theog. 23>	ἄρνας ποιμαίνονθʼ Ἑλικῶνος ὕπο ζαθέοιο.
<hesiod. theog. 24>	τόνδε δέ με πρώτιστα θεαὶ πρὸς μῦθον ἔειπον,
<hesiod. theog. 25>	Μοῦσαι Ὀλυμπιάδες, κοῦραι Διὸς αἰγιόχοιο·
<hesiod. theog. 26>	ποιμένες ἄγραυλοι, κάκʼ ἐλέγχεα, γαστέρες οἶον,
<hesiod. theog. 27>	ἴδμεν ψεύδεα πολλὰ λέγειν ἐτύμοισιν ὁμοῖα,
<hesiod. theog. 28>	ἴδμεν δʼ, εὖτʼ ἐθέλωμεν, ἀληθέα γηρύσασθαι.
<hesiod. theog. 29>	ὣς ἔφασαν κοῦραι μεγάλου Διὸς ἀρτιέπειαι·
<hesiod. theog. 30>	καί μοι σκῆπτρον ἔδον δάφνης ἐριθηλέος ὄζον
<hesiod. theog. 31>	δρέψασαι, θηητόν· ἐνέπνευσαν δέ μοι αὐδὴν
<hesiod. theog. 32>	θέσπιν, ἵνα κλείοιμι τά τʼ ἐσσόμενα πρό τʼ ἐόντα.
<hesiod. theog. 33>	καί μʼ ἐκέλονθʼ ὑμνεῖν μακάρων γένος αἰὲν ἐόντων,
<hesiod. theog. 34>	σφᾶς δʼ αὐτὰς πρῶτόν τε καὶ ὕστατον αἰὲν ἀείδειν.
<hesiod. theog. 35>	ἀλλὰ τί ἦ μοι ταῦτα περὶ δρῦν ἢ περὶ πέτρην;
<hesiod. theog. 36>	τύνη, Μουσάων ἀρχώμεθα, ταὶ Διὶ πατρὶ
<hesiod. theog. 37>	ὑμνεῦσαι τέρπουσι μέγαν νόον ἐντὸς Ὀλύμπου,
<hesiod. theog. 38>	εἰρεῦσαι τά τʼ ἐόντα τά τʼ ἐσσόμενα πρό τʼ ἐόντα,
<hesiod. theog. 39>	φωνῇ ὁμηρεῦσαι· τῶν δʼ ἀκάματος ῥέει αὐδὴ
<hesiod. theog. 40>	ἐκ στομάτων ἡδεῖα· γελᾷ δέ τε δώματα πατρὸς
<hesiod. theog. 41>	Ζηνὸς ἐριγδούποιο θεᾶν ὀπὶ λειριοέσσῃ
<hesiod. theog. 42>	σκιδναμένῃ· ἠχεῖ δὲ κάρη νιφόεντος Ὀλύμπου
<hesiod. theog. 43>	δώματά τʼ ἀθανάτων. αἳ δʼ ἄμβροτον ὄσσαν ἱεῖσαι
<hesiod. theog. 44>	θεῶν γένος αἰδοῖον πρῶτον κλείουσιν ἀοιδῇ
<hesiod. theog. 45>	ἐξ ἀρχῆς, οὓς Γαῖα καὶ Οὐρανὸς εὐρὺς ἔτικτεν,
<hesiod. theog. 46>	οἵ τʼ ἐκ τῶν ἐγένοντο θεοί, δωτῆρες ἐάων.
<hesiod. theog. 47>	δεύτερον αὖτε Ζῆνα, θεῶν πατέρʼ ἠδὲ καὶ ἀνδρῶν,
<hesiod. theog. 48>	ἀρχόμεναί θʼ ὑμνεῦσι καὶ ἐκλήγουσαι ἀοιδῆς,
<hesiod. theog. 49>	ὅσσον φέρτατός ἐστι θεῶν κράτεί τε μέγιστος.
<hesiod. theog. 50>	αὖτις δʼ ἀνθρώπων τε γένος κρατερῶν τε Γιγάντων
<hesiod. theog. 51>	ὑμνεῦσαι τέρπουσι Διὸς νόον ἐντὸς Ὀλύμπου
<hesiod. theog. 52>	Μοῦσαι Ὀλυμπιάδες, κοῦραι Διὸς αἰγιόχοιο.
<hesiod. theog. 53>	τὰς ἐν Πιερίῃ Κρονίδῃ τέκε πατρὶ μιγεῖσα
<hesiod. theog. 54>	Μνημοσύνη, γουνοῖσιν Ἐλευθῆρος μεδέουσα,
<hesiod. theog. 55>	λησμοσύνην τε κακῶν ἄμπαυμά τε μερμηράων.
<hesiod. theog. 56>	ἐννέα γάρ οἱ νυκτὸς ἐμίσγετο μητίετα Ζεὺς
<hesiod. theog. 57>	νόσφιν ἀπʼ ἀθανάτων ἱερὸν λέχος εἰσαναβαίνων·
<hesiod. theog. 58>	ἀλλʼ ὅτε δή ῥʼ ἐνιαυτὸς ἔην, περὶ δʼ ἔτραπον ὧραι
<hesiod. theog. 59>	μηνῶν φθινόντων, περὶ δʼ ἤματα πόλλʼ ἐτελέσθη,
<hesiod. theog. 60>	ἣ δʼ ἔτεκʼ ἐννέα κούρας ὁμόφρονας, ᾗσιν ἀοιδὴ
<hesiod. theog. 61>	μέμβλεται ἐν στήθεσσιν, ἀκηδέα θυμὸν ἐχούσαις,
<hesiod. theog. 62>	τυτθὸν ἀπʼ ἀκροτάτης κορυφῆς νιφόεντος Ὀλύμπου.
<hesiod. theog. 63>	ἔνθα σφιν λιπαροί τε χοροὶ καὶ δώματα καλά.
<hesiod. theog. 64>	πὰρ δʼ αὐτῇς Χάριτές τε καὶ Ἵμερος οἰκίʼ ἔχουσιν
<hesiod. theog. 65>	ἐν θαλίῃς· ἐρατὴν δὲ διὰ στόμα ὄσσαν ἱεῖσαι
<hesiod. theog. 66>	μέλπονται πάντων τε νόμους καὶ ἤθεα κεδνὰ
<hesiod. theog. 67>	ἀθανάτων κλείουσιν, ἐπήρατον ὄσσαν ἱεῖσαι.
<hesiod. theog. 68>	αἳ τότʼ ἴσαν πρὸς Ὄλυμπον ἀγαλλόμεναι ὀπὶ καλῇ,
<hesiod. theog. 69>	ἀμβροσίῃ μολπῇ· περὶ δʼ ἴαχε γαῖα μέλαινα
<hesiod. theog. 70>	ὑμνεύσαις, ἐρατὸς δὲ ποδῶν ὕπο δοῦπος ὀρώρει
<hesiod. theog. 71>	νισσομένων πατέρʼ εἰς ὅν· ὃ δʼ οὐρανῷ ἐμβασιλεύει,
<hesiod. theog. 72>	αὐτὸς ἔχων βροντὴν ἠδʼ αἰθαλόεντα κεραυνόν,
<hesiod. theog. 73>	κάρτει νικήσας πατέρα Κρόνον· εὖ δὲ ἕκαστα
<hesiod. theog. 74>	ἀθανάτοις διέταξεν ὁμῶς καὶ ἐπέφραδε τιμάς.
<hesiod. theog. 75>	ταῦτʼ ἄρα Μοῦσαι ἄειδον, Ὀλύμπια δώματʼἔχουσαι,
<hesiod. theog. 76>	ἐννέα θυγατέρες μεγάλου Διὸς ἐκγεγαυῖαι,
<hesiod. theog. 77>	Κλειώ τʼ Εὐτέρπη τε Θάλειά τε Μελπομέενη τε
<hesiod. theog. 78>	Τερψιχόρη τʼ Ἐρατώ τε Πολύμνιά τʼ Οὐρανίη τε
<hesiod. theog. 79>	Καλλιόπη θʼ· ἣ δὲ προφερεστάτη ἐστὶν ἁπασέων.
<hesiod. theog. 80>	ἣ γὰρ καὶ βασιλεῦσιν ἅμʼ αἰδοίοισιν ὀπηδεῖ.
<hesiod. theog. 81>	ὅν τινα τιμήσωσι Διὸς κοῦραι μεγάλοιο
<hesiod. theog. 82>	γεινόμενόν τε ἴδωσι διοτρεφέων βασιλήων,
<hesiod. theog. 83>	τῷ μὲν ἐπὶ γλώσσῃ γλυκερὴν χείουσιν ἐέρσην,
<hesiod. theog. 84>	τοῦ δʼ ἔπεʼ ἐκ στόματος ῥεῖ μείλιχα· οἱ δέ τε λαοὶ
<hesiod. theog. 85>	πάντες ἐς αὐτὸν ὁρῶσι διακρίνοντα θέμιστας
<hesiod. theog. 86>	ἰθείῃσι δίκῃσιν· ὃ δʼ ἀσφαλέως ἀγορεύων
<hesiod. theog. 87>	αἶψά κε καὶ μέγα νεῖκος ἐπισταμένως κατέπαυσεν·
<hesiod. theog. 88>	τοὔνεκα γὰρ βασιλῆες ἐχέφρονες, οὕνεκα λαοῖς
<hesiod. theog. 89>	βλαπτομένοις ἀγορῆφι μετάτροπα ἔργα τελεῦσι
<hesiod. theog. 90>	ῥηιδίως, μαλακοῖσι παραιφάμενοι ἐπέεσσιν.
<hesiod. theog. 91>	ἐρχόμενον δʼ ἀνʼ ἀγῶνα θεὸν ὣς ἱλάσκονται
<hesiod. theog. 92>	αἰδοῖ μειλιχίῃ, μετὰ δὲ πρέπει ἀγρομένοισιν·
<hesiod. theog. 93>	τοίη Μουσάων ἱερὴ δόσις ἀνθρώποισιν.
<hesiod. theog. 94>	ἐκ γάρ τοι Μουσέων καὶ ἑκηβόλου Ἀπόλλωνος
<hesiod. theog. 95>	ἄνδρες ἀοιδοὶ ἔασιν ἐπὶ χθόνα καὶ κιθαρισταί,
<hesiod. theog. 96>	ἐκ δὲ Διὸς βασιλῆες· ὃ δʼ ὄλβιος, ὅν τινα Μοῦσαι
<hesiod. theog. 97>	φίλωνται· γλυκερή οἱ ἀπὸ στόματος ῥέει αὐδή.
<hesiod. theog. 98>	εἰ γάρ τις καὶ πένθος ἔχων νεοκηδέι θυμῷ
<hesiod. theog. 99>	ἄζηται κραδίην ἀκαχήμενος, αὐτὰρ ἀοιδὸς
<hesiod. theog. 100>	Μουσάων θεράπων κλέεα προτέρων ἀνθρώπων
<hesiod. theog. 101>	ὑμνήσῃ μάκαράς τε θεούς, οἳ Ὄλυμπον ἔχουσιν,
<hesiod. theog. 102>	αἶψʼ ὅ γε δυσφροσυνέων ἐπιλήθεται οὐδέ τι κηδέων
<hesiod. theog. 103>	μέμνηται· ταχέως δὲ παρέτραπε δῶρα θεάων.
<hesiod. theog. 104>	χαίρετε, τέκνα Διός, δότε δʼ ἱμερόεσσαν ἀοιδήν.
<hesiod. theog. 105>	κλείετε δʼ ἀθανάτων ἱερὸν γένος αἰὲν ἐόντων,
<hesiod. theog. 106>	οἳ Γῆς τʼ ἐξεγένοντο καὶ Οὐρανοῦ ἀστερόεντος,
<hesiod. theog. 107>	Νυκτός τε δνοφερῆς, οὕς θʼ ἁλμυρὸς ἔτρεφε Πόντος.
<hesiod. theog. 108>	εἴπατε δʼ, ὡς τὰ πρῶτα θεοὶ καὶ γαῖα γένοντο
<hesiod. theog. 109>	καὶ ποταμοὶ καὶ πόντος ἀπείριτος, οἴδματι θυίων,
<hesiod. theog. 110>	ἄστρα τε λαμπετόωντα καὶ οὐρανὸς εὐρὺς ὕπερθεν
<hesiod. theog. 111>	οἵ τʼ ἐκ τῶν ἐγένοντο θεοί, δωτῆρες ἐάων
<hesiod. theog. 112>	ὥς τʼ ἄφενος δάσσαντο καὶ ὡς τιμὰς διέλοντο
<hesiod. theog. 113>	ἠδὲ καὶ ὡς τὰ πρῶτα πολύπτυχον ἔσχον Ὄλυμπον.
<hesiod. theog. 114>	ταῦτά μοι ἔσπετε Μοῦσαι, Ὀλύμπια δώματʼ ἔχουσαι
<hesiod. theog. 115>	ἐξ ἀρχῆς, καὶ εἴπαθʼ, ὅ τι πρῶτον γένετʼ αὐτῶν.
<hesiod. theog. 116>	ἦ τοι μὲν πρώτιστα Χάος γένετʼ, αὐτὰρ ἔπειτα
<hesiod. theog. 117>	Γαῖʼ εὐρύστερνος, πάντων ἕδος ἀσφαλὲς αἰεὶ
<hesiod. theog. 118>	ἀθανάτων, οἳ ἔχουσι κάρη νιφόεντος Ὀλύμπου,
<hesiod. theog. 119>	Τάρταρά τʼ ἠερόεντα μυχῷ χθονὸς εὐρυοδείης,
<hesiod. theog. 120>	ἠδʼ Ἔρος, ὃς κάλλιστος ἐν ἀθανάτοισι θεοῖσι,
<hesiod. theog. 121>	λυσιμελής, πάντων δὲ θεῶν πάντων τʼ ἀνθρώπων
<hesiod. theog. 122>	δάμναται ἐν στήθεσσι νόον καὶ ἐπίφρονα βουλήν.
<hesiod. theog. 123>	ἐκ Χάεος δʼ Ἔρεβός τε μέλαινά τε Νὺξ ἐγένοντο·
<hesiod. theog. 124>	Νυκτὸς δʼ αὖτʼ Αἰθήρ τε καὶ Ἡμέρη ἐξεγένοντο,
<hesiod. theog. 125>	οὓς τέκε κυσαμένη Ἐρέβει φιλότητι μιγεῖσα.
<hesiod. theog. 126>	Γαῖα δέ τοι πρῶτον μὲν ἐγείνατο ἶσον ἑαυτῇ
<hesiod. theog. 127>	Οὐρανὸν ἀστερόενθʼ, ἵνα μιν περὶ πάντα καλύπτοι,
<hesiod. theog. 128>	ὄφρʼ εἴη μακάρεσσι θεοῖς ἕδος ἀσφαλὲς αἰεί.
<hesiod. theog. 129>	γείνατο δʼ Οὔρεα μακρά, θεῶν χαρίεντας ἐναύλους,
<hesiod. theog. 130>	Νυμφέων, αἳ ναίουσιν ἀνʼ οὔρεα βησσήεντα.
<hesiod. theog. 131>	ἣ δὲ καὶ ἀτρύγετον πέλαγος τέκεν, οἴδματι θυῖον,
<hesiod. theog. 132>	Πόντον, ἄτερ φιλότητος ἐφιμέρου· αὐτὰρ ἔπειτα
<hesiod. theog. 133>	Οὐρανῷ εὐνηθεῖσα τέκʼ Ὠκεανὸν βαθυδίνην,
<hesiod. theog. 134>	Κοῖόν τε Κρῖόν θʼ Ὑπερίονά τʼ Ἰαπετόν τε
<hesiod. theog. 135>	Θείαν τε Ῥείαν τε Θέμιν τε Μνημοσύνην τε
<hesiod. theog. 136>	Φοίβην τε χρυσοστέφανον Τηθύν τʼ ἐρατεινήν.
<hesiod. theog. 137>	τοὺς δὲ μέθʼ ὁπλότατος γένετο Κρόνος ἀγκυλομήτης,
<hesiod. theog. 138>	δεινότατος παίδων· θαλερὸν δʼ ἤχθηρε τοκῆα.
<hesiod. theog. 139>	γείνατο δʼ αὖ Κύκλωπας ὑπέρβιον ἦτορ ἔχοντας,
<hesiod. theog. 140>	Βρόντην τε Στερόπην τε καὶ Ἄργην ὀβριμόθυμον,
<hesiod. theog. 141>	οἳ Ζηνὶ βροντήν τε δόσαν τεῦξάν τε κεραυνόν.
<hesiod. theog. 142>	οἳ δή τοι τὰ μὲν ἄλλα θεοῖς ἐναλίγκιοι ἦσαν,
<hesiod. theog. 143>	μοῦνος δʼ ὀφθαλμὸς μέσσῳ ἐνέκειτο μετώπῳ.
<hesiod. theog. 144>	Κύκλωπες δʼ ὄνομʼ ἦσαν ἐπώνυμον, οὕνεκʼ ἄρα σφέων
<hesiod. theog. 145>	κυκλοτερὴς ὀφθαλμὸς ἕεις ἐνέκειτο μετώπῳ·
<hesiod. theog. 146>	ἰσχὺς δʼ ἠδὲ βίη καὶ μηχαναὶ ἦσαν ἐπʼ ἔργοις.
<hesiod. theog. 147>	ἄλλοι δʼ αὖ Γαίης τε καὶ Οὐρανοῦ ἐξεγένοντο
<hesiod. theog. 148>	τρεῖς παῖδες μεγάλοι τε καὶ ὄβριμοι, οὐκ ὀνομαστοί,
<hesiod. theog. 149>	Κόττος τε Βριάρεώς τε Γύης θʼ, ὑπερήφανα τέκνα.
<hesiod. theog. 150>	τῶν ἑκατὸν μὲν χεῖρες ἀπʼ ὤμων ἀίσσοντο,
<hesiod. theog. 151>	ἄπλαστοι, κεφαλαὶ δὲ ἑκάστῳ πεντήκοντα
<hesiod. theog. 152>	ἐξ ὤμων ἐπέφυκον ἐπὶ στιβαροῖσι μέλεσσιν·
<hesiod. theog. 153>	ἰσχὺς δʼ ἄπλητος κρατερὴ μεγάλῳ ἐπὶ εἴδει.
<hesiod. theog. 154>	ὅσσοι γὰρ Γαίης τε καὶ Οὐρανοῦ ἐξεγένοντο,
<hesiod. theog. 155>	δεινότατοι παίδων, σφετέρῳ δʼ ἤχθοντο τοκῆι
<hesiod. theog. 156>	ἐξ ἀρχῆς· καὶ τῶν μὲν ὅπως τις πρῶτα γένοιτο,
<hesiod. theog. 157>	πάντας ἀποκρύπτασκε, καὶ ἐς φάος οὐκ ἀνίεσκε,
<hesiod. theog. 158>	Γαίης ἐν κευθμῶνι, κακῷ δʼ ἐπετέρπετο ἔργῳ
<hesiod. theog. 159>	Οὐρανός. ἣ δʼ ἐντὸς στοναχίζετο Γαῖα πελώρη
<hesiod. theog. 160>	στεινομένη· δολίην δὲ κακήν τʼ ἐφράσσατο τέχνην.
<hesiod. theog. 161>	αἶψα δὲ ποιήσασα γένος πολιοῦ ἀδάμαντος
<hesiod. theog. 162>	τεῦξε μέγα δρέπανον καὶ ἐπέφραδε παισὶ φίλοισιν·
<hesiod. theog. 163>	εἶπε δὲ θαρσύνουσα, φίλον τετιημένη ἦτορ·
<hesiod. theog. 164>	παῖδες ἐμοὶ καὶ πατρὸς ἀτασθάλου, αἴ κʼ ἐθέλητε
<hesiod. theog. 165>	πείθεσθαι, πατρός κε κακὴν τισαίμεθα λώβην
<hesiod. theog. 166>	ὑμετέρου· πρότερος γὰρ ἀεικέα μήσατο ἔργα.
<hesiod. theog. 167>	ὣς φάτο· τοὺς δʼ ἄρα πάντας ἕλεν δέος, οὐδέ τις αὐτῶν
<hesiod. theog. 168>	φθέγξατο. θαρσήσας δὲ μέγας Κρόνος ἀγκυλομήτης
<hesiod. theog. 169>	ἂψ αὖτις μύθοισι προσηύδα μητέρα κεδνήν·
<hesiod. theog. 170>	μῆτερ, ἐγώ κεν τοῦτό γʼ ὑποσχόμενος τελέσαιμι
<hesiod. theog. 171>	ἔργον, ἐπεὶ πατρός γε δυσωνύμου οὐκ ἀλεγίζω
<hesiod. theog. 172>	ἡμετέρου· πρότερος γὰρ ἀεικέα μήσατο ἔργα.
<hesiod. theog. 173>	ὣς φάτο· γήθησεν δὲ μέγα φρεσὶ Γαῖα πελώρη·
<hesiod. theog. 174>	εἷσε δέ μιν κρύψασα λόχῳ· ἐνέθηκε δὲ χερσὶν
<hesiod. theog. 175>	ἅρπην καρχαρόδοντα· δόλον δʼ ὑπεθήκατο πάντα.
<hesiod. theog. 176>	ἦλθε δὲ νύκτʼ ἐπάγων μέγας Οὐρανός, ἀμφὶ δὲ Γαίῃ
<hesiod. theog. 177>	ἱμείρων φιλότητος ἐπέσχετο καί ῥʼ ἐτανύσθη
<hesiod. theog. 178>	πάντη· ὃ δʼ ἐκ λοχέοιο πάις ὠρέξατο χειρὶ
<hesiod. theog. 179>	σκαιῇ, δεξιτερῇ δὲ πελώριον ἔλλαβεν ἅρπην
<hesiod. theog. 180>	μακρὴν καρχαρόδοντα, φίλου δʼ ἀπὸ μήδεα πατρὸς
<hesiod. theog. 181>	ἐσσυμένως ἤμησε, πάλιν δʼ ἔρριψε φέρεσθαι
<hesiod. theog. 182>	ἐξοπίσω· τὰ μὲν οὔ τι ἐτώσια ἔκφυγε χειρός·
<hesiod. theog. 183>	ὅσσαι γὰρ ῥαθάμιγγες ἀπέσσυθεν αἱματόεσσαι,
<hesiod. theog. 184>	πάσας δέξατο Γαῖα· περιπλομένων δʼ ἐνιαυτῶν
<hesiod. theog. 185>	γείνατʼ Ἐρινῦς τε κρατερὰς μεγάλους τε Γίγαντας,
<hesiod. theog. 186>	τεύχεσι λαμπομένους, δολίχʼ ἔγχεα χερσὶν ἔχοντας,
<hesiod. theog. 187>	Νύμφας θʼ ἃς Μελίας καλέουσʼ ἐπʼ ἀπείρονα γαῖαν.
<hesiod. theog. 188>	μήδεα δʼ ὡς τὸ πρῶτον ἀποτμήξας ἀδάμαντι
<hesiod. theog. 189>	κάββαλʼ ἀπʼ ἠπείροιο πολυκλύστῳ ἐνὶ πόντῳ,
<hesiod. theog. 190>	ὣς φέρετʼ ἂμ πέλαγος πουλὺν χρόνον, ἀμφὶ δὲ λευκὸς
<hesiod. theog. 191>	ἀφρὸς ἀπʼ ἀθανάτου χροὸς ὤρνυτο· τῷ δʼ ἔνι κούρη
<hesiod. theog. 192>	ἐθρέφθη· πρῶτον δὲ Κυθήροισιν ζαθέοισιν
<hesiod. theog. 193>	ἔπλητʼ, ἔνθεν ἔπειτα περίρρυτον ἵκετο Κύπρον.
<hesiod. theog. 194>	ἐκ δʼ ἔβη αἰδοίη καλὴ θεός, ἀμφὶ δὲ ποίη
<hesiod. theog. 195>	ποσσὶν ὕπο ῥαδινοῖσιν ἀέξετο· τὴν δʼ Ἀφροδίτην
<hesiod. theog. 196>	ἀφρογενέα τε θεὰν καὶ ἐυστέφανον Κυθέρειαν
<hesiod. theog. 197>	κικλῄσκουσι θεοί τε καὶ ἀνέρες, οὕνεκʼ ἐν ἀφρῷ
<hesiod. theog. 198>	θρέφθη· ἀτὰρ Κυθέρειαν, ὅτι προσέκυρσε Κυθήροις·
<hesiod. theog. 199>	Κυπρογενέα δʼ, ὅτι γέντο πολυκλύστῳ ἐνὶ Κύπρῳ·
<hesiod. theog. 200>	ἠδὲ φιλομμηδέα, ὅτι μηδέων ἐξεφαάνθη.
<hesiod. theog. 201>	τῇ δʼ Ἔρος ὡμάρτησε καὶ Ἵμερος ἕσπετο καλὸς
<hesiod. theog. 202>	γεινομένῃ τὰ πρῶτα θεῶν τʼ ἐς φῦλον ἰούσῃ.
<hesiod. theog. 203>	ταύτην δʼ ἐξ ἀρχῆς τιμὴν ἔχει ἠδὲ λέλογχε
<hesiod. theog. 204>	μοῖραν ἐν ἀνθρώποισι καὶ ἀθανάτοισι θεοῖσι,
<hesiod. theog. 205>	παρθενίους τʼ ὀάρους μειδήματά τʼ ἐξαπάτας τε
<hesiod. theog. 206>	τέρψιν τε γλυκερὴν φιλότητά τε μειλιχίην τε.
<hesiod. theog. 207>	τοὺς δὲ πατὴρ Τιτῆνας ἐπίκλησιν καλέεσκε
<hesiod. theog. 208>	παῖδας νεικείων μέγας Οὐρανός, οὓς τέκεν αὐτός·
<hesiod. theog. 209>	φάσκε δὲ τιταίνοντας ἀτασθαλίῃ μέγα ῥέξαι
<hesiod. theog. 210>	ἔργον, τοῖο δʼ ἔπειτα τίσιν μετόπισθεν ἔσεσθαι.
<hesiod. theog. 211>	νὺξ δʼ ἔτεκεν στυγερόν τε Μόρον καὶ Κῆρα μέλαιναν
<hesiod. theog. 212>	καὶ Θάνατον, τέκε δʼ Ὕπνον, ἔτικτε δὲ φῦλον Ὀνείρων·
<hesiod. theog. 213>	δεύτερον αὖ Μῶμον καὶ Ὀιζὺν ἀλγινόεσσαν
<hesiod. theog. 214>	οὔ τινι κοιμηθεῖσα θεὰ τέκε Νὺξ ἐρεβεννή,
<hesiod. theog. 215>	Ἑσπερίδας θʼ, ᾗς μῆλα πέρην κλυτοῦ Ὠκεανοῖο
<hesiod. theog. 216>	χρύσεα καλὰ μέλουσι φέροντά τε δένδρεα καρπόν.
<hesiod. theog. 217>	καὶ Μοίρας καὶ Κῆρας ἐγείνατο νηλεοποίνους,
<hesiod. theog. 218>	Κλωθώ τε Λάχεσίν τε καὶ Ἄτροπον, αἵτε βροτοῖσι
<hesiod. theog. 219>	γεινομένοισι διδοῦσιν ἔχειν ἀγαθόν τε κακόν τε,
<hesiod. theog. 220>	αἵτʼ ἀνδρῶν τε θεῶν τε παραιβασίας ἐφέπουσιν·
<hesiod. theog. 221>	οὐδέ ποτε λήγουσι θεαὶ δεινοῖο χόλοιο,
<hesiod. theog. 222>	πρίν γʼ ἀπὸ τῷ δώωσι κακὴν ὄπιν, ὅς τις ἁμάρτῃ.
<hesiod. theog. 223>	τίκτε δὲ καὶ Νέμεσιν, πῆμα θνητοῖσι βροτοῖσι,
<hesiod. theog. 224>	Νὺξ ὀλοή· μετὰ τὴν δʼ Ἀπάτην τέκε καὶ Φιλότητα
<hesiod. theog. 225>	Γῆράς τʼ οὐλόμενον, καὶ Ἔριν τέκε καρτερόθυμον.
<hesiod. theog. 226>	αὐτὰρ Ἔρις στυγερὴ τέκε μὲν Πόνον ἀλγινόεντα
<hesiod. theog. 227>	Λήθην τε Λιμόν τε καὶ Ἄλγεα δακρυόεντα
<hesiod. theog. 228>	Ὑσμίνας τε Μάχας τε Φόνους τʼ Ἀνδροκτασίας τε
<hesiod. theog. 229>	Νείκεά τε ψευδέας τε Λόγους Ἀμφιλλογίας τε
<hesiod. theog. 230>	Δυσνομίην τʼ Ἄτην τε, συνήθεας ἀλλήλῃσιν,
<hesiod. theog. 231>	Ὅρκον θʼ, ὃς δὴ πλεῖστον ἐπιχθονίους ἀνθρώπους
<hesiod. theog. 232>	πημαίνει, ὅτε κέν τις ἑκὼν ἐπίορκον ὀμόσσῃ.
<hesiod. theog. 233>	Νηρέα δʼ ἀψευδέα καὶ ἀληθέα γείνατο Πόντος,
<hesiod. theog. 234>	πρεσβύτατον παίδων· αὐτὰρ καλέουσι γέροντα,
<hesiod. theog. 235>	οὕνεκα νημερτής τε καὶ ἤπιος, οὐδὲ θεμιστέων
<hesiod. theog. 236>	λήθεται, ἀλλὰ δίκαια καὶ ἤπια δήνεα οἶδεν·
<hesiod. theog. 237>	αὖτις δʼ αὖ Θαύμαντα μέγαν καὶ ἀγήνορα Φόρκυν
<hesiod. theog. 238>	Γαίῃ μισγόμενος καὶ Κητὼ καλλιπάρῃον
<hesiod. theog. 239>	Εὐρυβίην τʼ ἀδάμαντος ἐνὶ φρεσὶ θυμὸν ἔχουσαν.
<hesiod. theog. 240>	Νηρῆος δʼ ἐγένοντο μεγήρατα τέκνα θεάων
<hesiod. theog. 241>	πόντῳ ἐν ἀτρυγέτῳ καὶ Δωρίδος ἠυκόμοιο,
<hesiod. theog. 242>	κούρης Ὠκεανοῖο, τελήεντος ποταμοῖο,
<hesiod. theog. 243>	Πλωτώ τʼ Εὐκράντη τε Σαώ τʼ Ἀμφιτρίτη τε
<hesiod. theog. 244>	Εὐδώρη τε Θέτις τε Γαλήνη τε Γλαύκη τε
<hesiod. theog. 245>	Κυμοθόη Σπειώ τε Θόη θʼ Ἀλίη τʼ ἐρόεσσα
<hesiod. theog. 246>	Πασιθέη τʼ Ἐρατώ τε καὶ Εὐνίκη ῥοδόπηχυς
<hesiod. theog. 247>	καὶ Μελίτη χαρίεσσα καὶ Εὐλιμένη καὶ Ἀγαυὴ
<hesiod. theog. 248>	Δωτώ τε Πρωτώ τε Φέρουσά τε Δυναμένη τε
<hesiod. theog. 249>	Νησαίη τε καὶ Ἀκταίη καὶ Πρωτομέδεια
<hesiod. theog. 250>	Δωρὶς καὶ Πανόπεια καὶ εὐειδὴς Γαλάτεια
<hesiod. theog. 251>	Ἱπποθόη τʼ ἐρόεσσα καὶ Ἱππονόη ῥοδόπηχυς
<hesiod. theog. 252>	Κυμοδόκη θʼ, ἣ κύματʼ ἐν ἠεροειδέι πόντῳ
<hesiod. theog. 253>	πνοιάς τε ζαέων ἀνέμων σὺν Κυματολήγῃ
<hesiod. theog. 254>	ῥεῖα πρηΰνει καὶ ἐυσφύρῳ Ἀμφιτρίτῃ,
<hesiod. theog. 255>	Κυμώ τʼ Ἠιόνη τε ἐυστέφανός θʼ Ἁλιμήδη
<hesiod. theog. 256>	Γλαυκονόμη τε φιλομμειδὴς καὶ Ποντοπόρεια
<hesiod. theog. 257>	Ληαγόρη τε καὶ Εὐαγόρη καὶ Λαομέδεια
<hesiod. theog. 258>	Πουλυνόη τε καὶ Αὐτονόη καὶ Λυσιάνασσα
<hesiod. theog. 259>	Εὐάρνη τε φυήν τʼ ἐρατὴ καὶ εἶδος ἄμωμος
<hesiod. theog. 260>	καὶ Ψαμάθη χαρίεσσα δέμας δίη τε Μενίππη
<hesiod. theog. 261>	Νησώ τʼ Εὐπόμπη τε Θεμιστώ τε Προνόη τε
<hesiod. theog. 262>	Νημερτής θʼ, ἣ πατρὸς ἔχει νόον ἀθανάτοιο.
<hesiod. theog. 263>	αὗται μὲν Νηρῆος ἀμύμονος ἐξεγένοντο
<hesiod. theog. 264>	κοῦραι πεντήκοντα, ἀμύμονα ἔργα ἰδυῖαι.
<hesiod. theog. 265>	Θαύμας δʼ Ὠκεανοῖο βαθυρρείταο θύγατρα
<hesiod. theog. 266>	ἠγάγετʼ Ἠλέκτρην· ἣ δʼ ὠκεῖαν τέκεν Ἶριν
<hesiod. theog. 267>	ἠυκόμους θʼ Ἁρπυίας Ἀελλώ τʼ Ὠκυπέτην τε,
<hesiod. theog. 268>	αἵ ῥʼ ἀνέμων πνοιῇσι καὶ οἰωνοῖς ἅμʼ ἕπονται
<hesiod. theog. 269>	ὠκείῃς πτερύγεσσι· μεταχρόνιαι γὰρ ἴαλλον.
<hesiod. theog. 270>	Φόρκυϊ δʼ αὖ Κητὼ Γραίας τέκε καλλιπαρῄους
<hesiod. theog. 271>	ἐκ γενετῆς πολιάς, τὰς δὴ Γραίας καλέουσιν
<hesiod. theog. 272>	ἀθάνατοί τε θεοὶ χαμαὶ ἐρχόμενοί τʼ ἄνθρωποι,
<hesiod. theog. 273>	Πεμφρηδώ τʼ ἐύπεπλον Ἐνυώ τε κροκόπεπλον,
<hesiod. theog. 274>	Γοργούς θʼ, αἳ ναίουσι πέρην κλυτοῦ Ὠκεανοῖο
<hesiod. theog. 275>	ἐσχατιῇ πρὸς Νυκτός, ἵνʼ Ἑσπερίδες λιγύφωνοι,
<hesiod. theog. 276>	Σθεννώ τʼ Εὐρυάλη τε Μέδουσά τε λυγρὰ παθοῦσα.
<hesiod. theog. 277>	ἣ μὲν ἔην θνητή, αἳ δʼ ἀθάνατοι καὶ ἀγήρῳ,
<hesiod. theog. 278>	αἱ δύο· τῇ δὲ μιῇ παρελέξατο Κυανοχαίτης
<hesiod. theog. 279>	ἐν μαλακῷ λειμῶνι καὶ ἄνθεσιν εἰαρινοῖσιν.
<hesiod. theog. 280>	τῆς δʼ ὅτε δὴ Περσεὺς κεφαλὴν ἀπεδειροτόμησεν,
<hesiod. theog. 281>	ἔκθορε Χρυσαωρ τε μέγας καὶ Πήγασος ἵππος.
<hesiod. theog. 282>	τῷ μὲν ἐπώνυμον ἦεν, ὅτʼ Ὠκεανοῦ περὶ πηγὰς
<hesiod. theog. 283>	γένθʼ, ὃ δʼ ἄορ χρύσειον ἔχων μετὰ χερσὶ φίλῃσιν.
<hesiod. theog. 284>	χὠ μὲν ἀποπτάμενος προλιπὼν χθόνα, μητέρα μήλων,
<hesiod. theog. 285>	ἵκετʼ ἐς ἀθανάτους· Ζηνὸς δʼ ἐν δώμασι ναίει
<hesiod. theog. 286>	βροντήν τε στεροπήν τε φέρων Διὶ μητιόεντι.
<hesiod. theog. 287>	Χρυσάωρ δʼ ἔτεκεν τρικέφαλον Γηρυονῆα
<hesiod. theog. 288>	μιχθεὶς Καλλιρόῃ κούρῃ κλυτοῦ Ὠκεανοῖο.
<hesiod. theog. 289>	τὸν μὲν ἄρʼ ἐξενάριξε βίη Ἡρακληείη
<hesiod. theog. 290>	βουσὶ παρʼ εἰλιπόδεσσι περιρρύτῳ εἰν Ἐρυθείῃ
<hesiod. theog. 291>	ἤματι τῷ ὅτε περ βοῦς ἤλασεν εὐρυμετώπους
<hesiod. theog. 292>	Τίρυνθʼ εἰς ἱερὴν διαβὰς πόρον Ὠκεανοῖο
<hesiod. theog. 293>	Ὄρθον τε κτείνας καὶ βουκόλον Εὐρυτίωνα
<hesiod. theog. 294>	σταθμῷ ἐν ἠερόεντι πέρην κλυτοῦ Ὠκεανοῖο.
<hesiod. theog. 295>	ἣ δʼ ἔτεκʼ ἄλλο πέλωρον ἀμήχανον, οὐδὲν ἐοικὸς
<hesiod. theog. 296>	θνητοῖς ἀνθρώποις οὐδʼ ἀθανάτοισι θεοῖσιν,
<hesiod. theog. 297>	σπῆι ἔνι γλαφυρῷ θείην κρατερόφρονʼ Ἔχιδναν,
<hesiod. theog. 298>	ἥμισυ μὲν νύμφην ἑλικώπιδα καλλιπάρῃον,
<hesiod. theog. 299>	ἥμισυ δʼ αὖτε πέλωρον ὄφιν δεινόν τε μέγαν τε
<hesiod. theog. 300>	αἰόλον ὠμηστὴν ζαθέης ὑπὸ κεύθεσι γαίης.
<hesiod. theog. 301>	ἔνθα δέ οἱ σπέος ἐστὶ κάτω κοίλῃ ὑπὸ πέτρῃ
<hesiod. theog. 302>	τηλοῦ ἀπʼ ἀθανάτων τε θεῶν θνητῶν τʼ ἀνθρώπων·
<hesiod. theog. 303>	ἔνθʼ ἄρα οἱ δάσσαντο θεοὶ κλυτὰ δώματα ναίειν.
<hesiod. theog. 304>	ἣ δʼ ἔρυτʼ εἰν Ἀρίμοισιν ὑπὸ χθονὶ λυγρὴ Ἔχιδνα,
<hesiod. theog. 305>	ἀθάνατος νύμφη καὶ ἀγήραος ἤματα πάντα.
<hesiod. theog. 306>	τῇ δὲ Τυφάονά φασι μιγήμεναι ἐν φιλότητι
<hesiod. theog. 307>	δεινόν θʼ ὑβριστήν τʼ ἄνομόν θʼ ἑλικώπιδι κούρῃ·
<hesiod. theog. 308>	ἣ δʼ ὑποκυσαμένη τέκετο κρατερόφρονα τέκνα.
<hesiod. theog. 309>	Ὄρθον μὲν πρῶτον κύνα γείνατο Γηρυονῆι·
<hesiod. theog. 310>	δεύτερον αὖτις ἔτικτεν ἀμήχανον, οὔ τι φατειὸν
<hesiod. theog. 311>	Κέρβερον ὠμηστήν, Ἀίδεω κύνα χαλκεόφωνον,
<hesiod. theog. 312>	πεντηκοντακέφαλον, ἀναιδέα τε κρατερόν τε·
<hesiod. theog. 313>	τὸ τρίτον Ὕδρην αὖτις ἐγείνατο λυγρὰ ἰδυῖαν
<hesiod. theog. 314>	Λερναίην, ἣν θρέψε θεὰ λευκώλενος Ἥρη
<hesiod. theog. 315>	ἄπλητον κοτέουσα βίῃ Ἡρακληείῃ.
<hesiod. theog. 316>	καὶ τὴν μὲν Διὸς υἱὸς ἐνήρατο νηλέι χαλκῷ
<hesiod. theog. 317>	Ἀμφιτρυωνιάδης σὺν ἀρηιφίλῳ Ἰολάῳ
<hesiod. theog. 318>	Ἡρακλέης βουλῇσιν Ἀθηναίης ἀγελείης.
<hesiod. theog. 319>	ἣ δὲ Χίμαιραν ἔτικτε πνέουσαν ἀμαιμάκετον πῦρ,
<hesiod. theog. 320>	δεινήν τε μεγάλην τε ποδώκεά τε κρατερήν τε·
<hesiod. theog. 321>	τῆς δʼ ἦν τρεῖς κεφαλαί· μία μὲν χαροποῖο λέοντος,
<hesiod. theog. 322>	ἣ δὲ χιμαίρης, ἣ δʼ ὄφιος, κρατεροῖο δράκοντος,
<hesiod. theog. 323>	πρόσθε λέων, ὄπιθεν δὲ δράκων, μέσση δὲ χίμαιρα,
<hesiod. theog. 324>	δεινὸν ἀποπνείουσα πυρὸς μένος αἰθομένοιο.
<hesiod. theog. 325>	τὴν μὲν Πήγασος εἷλε καὶ ἐσθλὸς Βελλεροφόντης.
<hesiod. theog. 326>	ἣ δʼ ἄρα Φῖκʼ ὀλοὴν τέκε Καδμείοισιν ὄλεθρον
<hesiod. theog. 327>	Ὄρθῳ ὑποδμηθεῖσα Νεμειαῖόν τε λέοντα,
<hesiod. theog. 328>	τόν ῥʼ Ἥρη θρέψασα Διὸς κυδρὴ παράκοιτις
<hesiod. theog. 329>	γουνοῖσιν κατένασσε Νεμείης, πῆμʼ ἀνθρώποις.
<hesiod. theog. 330>	ἔνθʼ ἄρʼ ὃ οἰκείων ἐλεφαίρετο φῦλʼ ἀνθρώπων,
<hesiod. theog. 331>	κοιρανέων Τρητοῖο Νεμείης ἠδʼ Ἀπέσαντος·
<hesiod. theog. 332>	ἀλλά ἑ ἲς ἐδάμασσε βίης Ἡρακληείης.
<hesiod. theog. 333>	Κητὼ δʼ ὁπλότατον Φόρκυι φιλότητι μιγεῖσα
<hesiod. theog. 334>	γείνατο δεινὸν ὄφιν, ὃς ἐρεμνῆς κεύθεσι γαίης
<hesiod. theog. 335>	πείρασιν ἐν μεγάλοις παγχρύσεα μῆλα φυλάσσει.
<hesiod. theog. 336>	τοῦτο μὲν ἐκ Κητοῦς καὶ Φόρκυνος γένος ἐστίν.
<hesiod. theog. 337>	Τηθὺς δʼ Ὠκεανῷ Ποταμοὺς τέκε δινήεντας,
<hesiod. theog. 338>	Νεῖλόν τʼ Ἀλφειόν τε καὶ Ἠριδανὸν βαθυδίνην
<hesiod. theog. 339>	Στρυμόνα Μαίανδρόν τε καὶ Ἴστρον καλλιρέεθρον
<hesiod. theog. 340>	Φᾶσίν τε Ῥῆσόν τʼ Ἀχελώιόν τʼ ἀργυροδίνην
<hesiod. theog. 341>	Νέσσον τε Ῥοδίον θʼ Ἁλιάκμονά θʼ Ἑπτάπορόν τε
<hesiod. theog. 342>	Γρήνικόν τε καὶ Αἴσηπον θεῖόν τε Σιμοῦντα
<hesiod. theog. 343>	Πηνειόν τε καὶ Ἕρμον ἐυρρείτην τε Κάικον
<hesiod. theog. 344>	Σαγγάριόν τε μέγαν Λάδωνά τε Παρθένιόν τε
<hesiod. theog. 345>	Εὔηνόν τε καὶ Ἄρδησκον θεῖόν τε Σκάμανδρον.
<hesiod. theog. 346>	τίκτε δὲ θυγατέρων ἱερὸν γένος, αἳ κατὰ γαῖαν
<hesiod. theog. 347>	ἄνδρας κουρίζουσι σὺν Ἀπόλλωνι ἄνακτι
<hesiod. theog. 348>	καὶ Ποταμοῖς, ταύτην δὲ Διὸς πάρα μοῖραν ἔχουσι,
<hesiod. theog. 349>	Πειθώ τʼ Ἀδμήτη τε Ἰάνθη τʼ Ἠλέκτρη τε
<hesiod. theog. 350>	Δωρίς τε Πρυμνώ τε καὶ Οὐρανίη θεοειδὴς
<hesiod. theog. 351>	Ἱππώ τε Κλυμένη τε Ῥόδειά τε Καλλιρόη τε
<hesiod. theog. 352>	Ζευξώ τε Κλυτίη τε Ἰδυῖά τε Πασιθόη τε
<hesiod. theog. 353>	Πληξαύρη τε Γαλαξαύρη τʼ ἐρατή τε Διώνη
<hesiod. theog. 354>	Μηλόβοσίς τε Φόη τε καὶ εὐειδὴς Πολυδώρη
<hesiod. theog. 355>	Κερκηίς τε φυὴν ἐρατὴ Πλουτώ τε βοῶπις
<hesiod. theog. 356>	Περσηίς τʼ Ἰάνειρά τʼ Ἀκάστη τε Ξάνθη τε
<hesiod. theog. 357>	Πετραίη τʼ ἐρόεσσα Μενεσθώ τʼ Εὐρώπη τε
<hesiod. theog. 358>	Μῆτίς τʼ Εὐρυνόμη τε Τελεστώ τε Κροκοπεπλος
<hesiod. theog. 359>	Χρυσηίς τʼ Ἀσίη τε καὶ ἱμερόεσσα Καλυψὼ
<hesiod. theog. 360>	Εὐδώρη τε Τύχη τε καὶ Ἀμφιρὼ Ὠκυρόη τε
<hesiod. theog. 361>	καὶ Στύξ, ἣ δή σφεων προφερεστάτη ἐστὶν ἁπασέων.
<hesiod. theog. 362>	αὗται δʼ Ὠκεανοῦ καὶ Τηθύος ἐξεγένοντο
<hesiod. theog. 363>	πρεσβύταται κοῦραι· πολλαί γε μέν εἰσι καὶ ἄλλαι.
<hesiod. theog. 364>	τρὶς γὰρ χίλιαί εἰσι τανύσφυροι Ὠκεανῖναι,
<hesiod. theog. 365>	αἵ ῥα πολυσπερέες γαῖαν καὶ βένθεα λίμνης
<hesiod. theog. 366>	πάντη ὁμῶς ἐφέπουσι, θεάων ἀγλαὰ τέκνα.
<hesiod. theog. 367>	τόσσοι δʼ αὖθʼ ἕτεροι ποταμοὶ καναχηδὰ ῥέοντες,
<hesiod. theog. 368>	υἱέες Ὠκεανοῦ, τοὺς γείνατο πότνια Τηθύς·
<hesiod. theog. 369>	τῶν ὄνομʼ ἀργαλέον πάντων βροτὸν ἀνέρʼ ἐνισπεῖν,
<hesiod. theog. 370>	οἳ δὲ ἕκαστοι ἴσασιν, ὅσοι περιναιετάωσιν.
<hesiod. theog. 371>	θεία δʼ Ἠέλιόν τε μέγαν λαμπράν τε Σελήνην
<hesiod. theog. 372>	Ἠῶ θʼ, ἣ πάντεσσιν ἐπιχθονίοισι φαείνει
<hesiod. theog. 373>	ἀθανάτοις τε θεοῖσι, τοὶ οὐρανὸν εὐρὺν ἔχουσι,
<hesiod. theog. 374>	γείναθʼ ὑποδμηθεῖσʼ Ὑπερίονος ἐν φιλότητι.
<hesiod. theog. 375>	Κρίῳ δʼ Εὐρυβίν τέκεν ἐν φιλότητι μιγεῖσα
<hesiod. theog. 376>	Ἀστραῖόν τε μέγαν Πάλλαντά τε δῖα θεάων
<hesiod. theog. 377>	Πέρσην θʼ, ὃς καὶ πᾶσι μετέπρεπεν ἰδμοσύνῃσιν.
<hesiod. theog. 378>	Ἀστραίῳ δʼ Ἠὼς ἀνέμους τέκε καρτεροθύμους,
<hesiod. theog. 379>	ἀργέστην Ζέφυρον Βορέην τʼ αἰψηροκέλευθον
<hesiod. theog. 380>	καὶ Νότον, ἐν φιλότητι θεὰ θεῷ εὐνηθεῖσα.
<hesiod. theog. 381>	τοὺς δὲ μέτʼ ἀστέρα τίκτεν Ἑωσφόρον Ἠριγένεια
<hesiod. theog. 382>	ἄστρα τε λαμπετόωντα, τά τʼ οὐρανὸς ἐστεφάνωται.
<hesiod. theog. 383>	Στὺξ δʼ ἔτεκʼ Ὠκεανοῦ θυγάτηρ Πάλλαντι μιγεῖσα
<hesiod. theog. 384>	Ζῆλον καὶ Νίκην καλλίσφυρον ἐν μεγάροισιν·
<hesiod. theog. 385>	καὶ Κράτος ἠδὲ Βίην ἀριδείκετα γείνατο τέκνα,
<hesiod. theog. 386>	τῶν οὐκ ἔστʼ ἀπάνευθε Διὸς δόμος, οὐδέ τις ἕδρη,
<hesiod. theog. 387>	οὐδʼ ὁδός, ὅππη μὴ κείνοις θεὸς ἡγεμονεύῃ,
<hesiod. theog. 388>	ἀλλʼ αἰεὶ πὰρ Ζηνὶ βαρυκτύπῳ ἑδριόωνται.
<hesiod. theog. 389>	ὣς γὰρ ἐβούλευσεν Στὺξ ἄφθιτος Ὠκεανίνη
<hesiod. theog. 390>	ἤματι τῷ, ὅτε πάντας Ὀλύμπιος ἀστεροπητὴς
<hesiod. theog. 391>	ἀθανάτους ἐκάλεσσε θεοὺς ἐς μακρὸν Ὄλυμπον,
<hesiod. theog. 392>	εἶπε δʼ, ὃς ἂν μετὰ εἷο θεῶν Τιτῆσι μάχοιτο,
<hesiod. theog. 393>	μή τινʼ ἀπορραίσειν γεράων, τιμὴν δὲ ἕκαστον
<hesiod. theog. 394>	ἑξέμεν, ἣν τὸ πάρος γε μετʼ ἀθανάτοισι θεοῖσιν
<hesiod. theog. 395>	τὸν δʼ ἔφαθʼ, ὅστις ἄτιμος ὑπὸ Κρόνου ἠδʼ ἀγέραστος,
<hesiod. theog. 396>	τιμῆς καὶ γεράων ἐπιβησέμεν, ἧ θέμις ἐστίν.
<hesiod. theog. 397>	ἦλθε δʼ ἄρα πρώτη Στὺξ ἄφθιτος Οὔλυμπόνδε
<hesiod. theog. 398>	σὺν σφοῖσιν παίδεσσι φίλου διὰ μήδεα πατρός.
<hesiod. theog. 399>	τὴν δὲ Ζεὺς τίμησε, περισσὰ δὲ δῶρα δέδωκεν.
<hesiod. theog. 400>	αὐτὴν μὲν γὰρ ἔθηκε θεῶν μέγαν ἔμμεναι ὅρκον,
<hesiod. theog. 401>	παῖδας δʼ ἤματα πάντα ἑοῦ μεταναιέτας εἶναι.
<hesiod. theog. 402>	ὣς δʼ αὔτως πάντεσσι διαμπερές, ὥς περ ὑπέστη,
<hesiod. theog. 403>	ἐξετέλεσσʼ· αὐτὸς δὲ μέγα κρατεῖ ἠδὲ ἀνάσσει.
<hesiod. theog. 404>	φοίβη δʼ αὖ Κοίου πολυήρατον ἦλθεν ἐς εὐνήν·
<hesiod. theog. 405>	κυσαμένη δὴ ἔπειτα θεὰ θεοῦ ἐν φιλότητι
<hesiod. theog. 406>	Λητὼ κυανόπεπλον ἐγείνατο, μείλιχον αἰεί,
<hesiod. theog. 407>	ἤπιον ἀνθρώποισι καὶ ἀθανάτοισι θεοῖσιν,
<hesiod. theog. 408>	μείλιχον ἐξ ἀρχῆς, ἀγανώτατον ἐντὸς Ὀλύμπου.
<hesiod. theog. 409>	γείνατο δʼ Ἀστερίην ἐυώνυμον, ἥν ποτε Πέρσης
<hesiod. theog. 410>	ἠγάγετʼ ἐς μέγα δῶμα φίλην κεκλῆσθαι ἄκοιτιν.
<hesiod. theog. 411>	ἢ δʼ ὑποκυσαμένη Ἑκάτην τέκε, τὴν περὶ πάντων
<hesiod. theog. 412>	Ζεὺς Κρονίδης τίμησε· πόρεν δέ οἱ ἀγλαὰ δῶρα,
<hesiod. theog. 413>	μοῖραν ἔχειν γαίης τε καὶ ἀτρυγέτοιο θαλάσσης.
<hesiod. theog. 414>	ἣ δὲ καὶ ἀστερόεντος ἀπʼ οὐρανοῦ ἔμμορε τιμῆς
<hesiod. theog. 415>	ἀθανάτοις τε θεοῖσι τετιμένη ἐστὶ μάλιστα.
<hesiod. theog. 416>	καὶ γὰρ νῦν, ὅτε πού τις ἐπιχθονίων ἀνθρώπων
<hesiod. theog. 417>	ἔρδων ἱερὰ καλὰ κατὰ νόμον ἱλάσκηται,
<hesiod. theog. 418>	κικλῄσκει Ἑκάτην. πολλή τέ οἱ ἕσπετο τιμὴ
<hesiod. theog. 419>	ῥεῖα μάλʼ, ᾧ πρόφρων γε θεὰ ὑποδέξεται εὐχάς,
<hesiod. theog. 420>	καί τέ οἱ ὄλβον ὀπάζει, ἐπεὶ δύναμίς γε πάρεστιν.
<hesiod. theog. 421>	ὅσσοι γὰρ Γαίης τε καὶ Οὐρανοῦ ἐξεγένοντο
<hesiod. theog. 422>	καὶ τιμὴν ἔλαχον, τούτων ἔχει αἶσαν ἁπάντων.
<hesiod. theog. 423>	οὐδέ τί μιν Κρονίδης ἐβιήσατο οὐδέ τʼ ἀπηύρα,
<hesiod. theog. 424>	ὅσσʼ ἔλαχεν Τιτῆσι μετὰ προτέροισι θεοῖσιν,
<hesiod. theog. 425>	ἀλλʼ ἔχει, ὡς τὸ πρῶτον ἀπʼ ἀρχῆς ἔπλετο δασμός,
<hesiod. theog. 426>	καὶ γέρας ἐν γαίῃ τε καὶ οὐρανῷ ἠδὲ θαλάσσῃ·
<hesiod. theog. 427>	οὐδʼ, ὅτι μουνογενής, ἧσσον θεὰ ἔμμορε τιμῆς,
<hesiod. theog. 428>	ἀλλʼ ἔτι καὶ πολὺ μᾶλλον, ἐπεὶ Ζεὺς τίεται αὐτήν.
<hesiod. theog. 429>	ᾧ δʼ ἐθέλει, μεγάλως παραγίγνεται ἠδʼ ὀνίνησιν·
<hesiod. theog. 430>	ἔν τε δίκῃ βασιλεῦσι παρʼ αἰδοίοισι καθίζει,
<hesiod. theog. 431>	ἔν τʼ ἀγορῇ λαοῖσι μεταπρέπει, ὅν κʼ ἐθέλῃσιν·
<hesiod. theog. 432>	ἠδʼ ὁπότʼ ἐς πόλεμον φθεισήνορα θωρήσσωνται
<hesiod. theog. 433>	ἀνέρες, ἔνθα θεὰ παραγίγνεται, οἷς κʼ ἐθέλῃσι
<hesiod. theog. 434>	νίκην προφρονέως ὀπάσαι καὶ κῦδος ὀρέξαι.
<hesiod. theog. 435>	ἐσθλὴ δʼ αὖθʼ ὁπότʼ ἄνδρες ἀεθλεύωσιν ἀγῶνι,
<hesiod. theog. 436>	ἔνθα θεὰ καὶ τοῖς παραγίγνεται ἠδʼ ὀνίνησιν·
<hesiod. theog. 437>	νικήσας δὲ βίῃ καὶ κάρτεϊ καλὸν ἄεθλον
<hesiod. theog. 438>	ῥεῖα φέρει χαίρων τε, τοκεῦσι δὲ κῦδος ὀπάζει.
<hesiod. theog. 439>	ἐσθλὴ δʼ ἱππήεσσι παρεστάμεν, οἷς κʼ ἐθέλῃσιν.
<hesiod. theog. 440>	καὶ τοῖς, οἳ γλαυκὴν δυσπέμφελον ἐργάζονται,
<hesiod. theog. 441>	εὔχονται δʼ Ἑκάτῃ καὶ ἐρικτύπῳ Ἐννοσιγαίῳ,
<hesiod. theog. 442>	ῥηιδίως ἄγρην κυδρὴ θεὸς ὤπασε πολλήν,
<hesiod. theog. 443>	ῥεῖα δʼ ἀφείλετο φαινομένην, ἐθέλουσά γε θυμῷ.
<hesiod. theog. 444>	ἐσθλὴ δʼ ἐν σταθμοῖσι σὺν Ἑρμῇ ληίδʼ ἀέξειν·
<hesiod. theog. 445>	βουκολίας δʼ ἀγέλας τε καὶ αἰπόλια πλατέʼ αἰγῶν
<hesiod. theog. 446>	ποίμνας τʼ εἰροπόκων ὀίων, θυμῷ γʼ ἐθέλουσα,
<hesiod. theog. 447>	ἐξ ὀλίγων βριάει κἀκ πολλῶν μείονα θῆκεν.
<hesiod. theog. 448>	οὕτω τοι καὶ μουνογενὴς ἐκ μητρὸς ἐοῦσα
<hesiod. theog. 449>	πᾶσι μετʼ ἀθανάτοισι τετίμηται γεράεσσιν.
<hesiod. theog. 450>	θῆκε δέ μιν Κρονίδης κουροτρόφον, οἳ μετʼ ἐκείνην
<hesiod. theog. 451>	ὀφθαλμοῖσιν ἴδοντο φάος πολυδερκέος Ἠοῦς.
<hesiod. theog. 452>	οὕτως ἐξ ἀρχῆς κουροτρόφος, αἳ δέ τε τιμαί.
<hesiod. theog. 453>	Ῥείη δὲ δμηθεῖσα Κρόνῳ τέκε φαίδιμα τέκνα,
<hesiod. theog. 454>	Ἱστίην Δήμητρα καὶ Ἥρην χρυσοπέδιλον
<hesiod. theog. 455>	ἴφθιμόν τʼ Ἀίδην, ὃς ὑπὸ χθονὶ δώματα ναίει
<hesiod. theog. 456>	νηλεὲς ἦτορ ἔχων, καὶ ἐρίκτυπον Ἐννοσίγαιον
<hesiod. theog. 457>	Ζῆνά τε μητιόεντα, θεῶν πατέρʼ ἠδὲ καὶ ἀνδρῶν,
<hesiod. theog. 458>	τοῦ καὶ ὑπὸ βροντῆς πελεμίζεται εὐρεῖα χθών.
<hesiod. theog. 459>	καὶ τοὺς μὲν κατέπινε μέγας Κρόνος, ὥς τις ἕκαστος
<hesiod. theog. 460>	νηδύος ἐξ ἱερῆς μητρὸς πρὸς γούναθʼ ἵκοιτο,
<hesiod. theog. 461>	τὰ φρονέων, ἵνα μή τις ἀγαυῶν Οὐρανιώνων
<hesiod. theog. 462>	ἄλλος ἐν ἀθανάτοισιν ἔχοι βασιληίδα τιμήν.
<hesiod. theog. 463>	πεύθετο γὰρ Γαίης τε καὶ Οὐρανοῦ ἀστερόεντος,
<hesiod. theog. 464>	οὕνεκά οἱ πέπρωτο ἑῷ ὑπὸ παιδὶ δαμῆναι
<hesiod. theog. 465>	καὶ κρατερῷ περ ἐόντι, Διὸς μεγάλου διὰ βουλάς·
<hesiod. theog. 466>	τῷ ὅ γʼ ἄρʼ οὐκ ἀλαὸς σκοπιὴν ἔχεν, ἀλλὰ δοκεύων
<hesiod. theog. 467>	παῖδας ἑοὺς κατέπινε· Ῥέην δʼ ἔχε πένθος ἄλαστον.
<hesiod. theog. 468>	ἀλλʼ ὅτε δὴ Δίʼ ἔμελλε θεῶν πατέρʼ ἠδὲ καὶ ἀνδρῶν
<hesiod. theog. 469>	τέξεσθαι, τότʼ ἔπειτα φίλους λιτάνευε τοκῆας
<hesiod. theog. 470>	τοὺς αὐτῆς, Γαῖάν τε καὶ Οὐρανὸν ἀστερόεντα,
<hesiod. theog. 471>	μῆτιν συμφράσσασθαι, ὅπως λελάθοιτο τεκοῦσα
<hesiod. theog. 472>	παῖδα φίλον, τίσαιτο δʼ ἐρινῦς πατρὸς ἑοῖο
<hesiod. theog. 473>	παίδων θʼ, οὓς κατέπινε μέγας Κρόνος ἀγκυλομήτης.
<hesiod. theog. 474>	οἳ δὲ θυγατρὶ φίλῃ μάλα μὲν κλύον ἠδʼ ἐπίθοντο,
<hesiod. theog. 475>	καί οἱ πεφραδέτην, ὅσα περ πέπρωτο γενέσθαι
<hesiod. theog. 476>	ἀμφὶ Κρόνῳ βασιλῆι καὶ υἱέι καρτεροθύμῳ.
<hesiod. theog. 477>	πέμψαν δʼ ἐς Λύκτον, Κρήτης ἐς πίονα δῆμον,
<hesiod. theog. 478>	ὁππότʼ ἄρʼ ὁπλότατον παίδων τέξεσθαι ἔμελλε,
<hesiod. theog. 479>	Ζῆνα μέγαν· τὸν μέν οἱ ἐδέξατο Γαῖα πελώρη
<hesiod. theog. 480>	Κρήτῃ ἐν εὐρείῃ τραφέμεν ἀτιταλλέμεναί τε.
<hesiod. theog. 481>	ἔνθα μιν ἷκτο φέρουσα θοὴν διὰ νύκτα μέλαιναν
<hesiod. theog. 482>	πρώτην ἐς Λύκτον· κρύψεν δέ ἑ χερσὶ λαβοῦσα
<hesiod. theog. 483>	ἄντρῳ ἐν ἠλιβάτῳ, ζαθέης ὑπὸ κεύθεσι γαίης,
<hesiod. theog. 484>	Αἰγαίῳ ἐν ὄρει πεπυκασμένῳ ὑλήεντι.
<hesiod. theog. 485>	τῷ δὲ σπαργανίσασα μέγαν λίθον ἐγγυάλιξεν
<hesiod. theog. 486>	Οὐρανίδῃ μέγʼ ἄνακτι, θεῶν προτέρῳ βασιλῆι.
<hesiod. theog. 487>	τὸν τόθʼ ἑλὼν χείρεσσιν ἑὴν ἐσκάτθετο νηδὺν
<hesiod. theog. 488>	σχέτλιος· οὐδʼ ἐνόησε μετὰ φρεσίν, ὥς οἱ ὀπίσσω
<hesiod. theog. 489>	ἀντὶ λίθου ἑὸς υἱὸς ἀνίκητος καὶ ἀκηδὴς
<hesiod. theog. 490>	λείπεθʼ, ὅ μιν τάχʼ ἔμελλε βίῃ καὶ χερσὶ δαμάσσας
<hesiod. theog. 491>	τιμῆς ἐξελάειν, ὃ δʼ ἐν ἀθανάτοισι ἀνάξειν.
<hesiod. theog. 492>	καρπαλίμως δʼ ἄρʼ ἔπειτα μένος καὶ φαίδιμα γυῖα
<hesiod. theog. 493>	ηὔξετο τοῖο ἄνακτος· ἐπιπλομένων δʼ ἐνιαυτῶν
<hesiod. theog. 494>	Γαίης ἐννεσίῃσι πολυφραδέεσσι δολωθεὶς
<hesiod. theog. 495>	ὃν γόνον ἄψ ἀνέηκε μέγας Κρόνος ἀγκυλομήτης
<hesiod. theog. 496>	νικηθεὶς τέχνῃσι βίηφί τε παιδὸς ἑοῖο.
<hesiod. theog. 497>	πρῶτον δʼ ἐξέμεσεν λίθον, ὃν πύματον κατέπινεν·
<hesiod. theog. 498>	τὸν μὲν Ζεὺς στήριξε κατὰ χθονὸς εὐρυοδείης
<hesiod. theog. 499>	Πυθοῖ ἐν ἠγαθέῃ γυάλοις ὕπο Παρνησοῖο
<hesiod. theog. 500>	σῆμʼ ἔμεν ἐξοπίσω, θαῦμα θνητοῖσι βροτοῖσιν.
<hesiod. theog. 501>	λῦσε δὲ πατροκασιγνήτους ὀλοῶν ὑπὸ δεσμῶν
<hesiod. theog. 502>	Οὐρανίδας, οὓς δῆσε πατὴρ ἀεσιφροσύνῃσιν·
<hesiod. theog. 503>	οἳ οἱ ἀπεμνήσαντο χάριν ἐυεργεσιάων,
<hesiod. theog. 504>	δῶκαν δὲ βροντὴν ἠδʼ αἰθαλόεντα κεραυνὸν
<hesiod. theog. 505>	καὶ στεροπήν· τὸ πρὶν δὲ πελώρη Γαῖα κεκεύθει·
<hesiod. theog. 506>	τοῖς πίσυνος θνητοῖσι καὶ ἀθανάτοισιν ἀνάσσει.
<hesiod. theog. 507>	κούρην δʼ Ἰαπετὸς καλλίσφυρον Ὠκεανίνην
<hesiod. theog. 508>	ἠγάγετο Κλυμένην καὶ ὁμὸν λέχος εἰσανέβαινεν.
<hesiod. theog. 509>	ἣ δέ οἱ Ἄτλαντα κρατερόφρονα γείνατο παῖδα·
<hesiod. theog. 510>	τίκτε δʼ ὑπερκύδαντα Μενοίτιον ἠδὲ Προμηθέα
<hesiod. theog. 511>	ποικίλον αἰολόμητιν, ἁμαρτίνοόν τʼ Ἐπιμηθέα
<hesiod. theog. 512>	ὃς κακὸν ἐξ ἀρχῆς γένετʼ ἀνδράσιν ἀλφηστῇσιν·
<hesiod. theog. 513>	πρῶτος γάρ ῥα Διὸς πλαστὴν ὑπέδεκτο γυναῖκα
<hesiod. theog. 514>	παρθένον. ὑβριστὴν δὲ Μενοίτιον εὐρύοπα Ζεὺς
<hesiod. theog. 515>	εἰς Ἔρεβος κατέπεμψε βαλὼν ψολόεντι κεραυνῷ
<hesiod. theog. 516>	εἵνεκʼ ἀτασθαλίης τε καὶ ἠνορέης ὑπερόπλου.
<hesiod. theog. 517>	Ἄτλας δʼ οὐρανὸν εὐρὺν ἔχει κρατερῆς ὑπʼ ἀνάγκης
<hesiod. theog. 518>	πείρασιν ἐν γαίης, πρόπαρ Εσπερίδων λιγυφώνων,
<hesiod. theog. 519>	ἑστηὼς κεφαλῇ τε καὶ ἀκαμάτῃσι χέρεσσιν·
<hesiod. theog. 520>	ταύτην γάρ οἱ μοῖραν ἐδάσσατο μητίετα Ζεύς.
<hesiod. theog. 521>	δῆσε δʼ ἀλυκτοπέδῃσι Προμηθέα ποικιλόβουλον
<hesiod. theog. 522>	δεσμοῖς ἀργαλέοισι μέσον διὰ κίονʼ ἐλάσσας·
<hesiod. theog. 523>	καί οἱ ἐπʼ αἰετὸν ὦρσε τανύπτερον· αὐτὰρ ὅ γʼ ἧπαρ
<hesiod. theog. 524>	ἤσθιεν ἀθάνατον, τὸ δʼ ἀέξετο ἶσον ἁπάντη
<hesiod. theog. 525>	νυκτός ὅσον πρόπαν ἦμαρ ἔδοι τανυσίπτερος ὄρνις.
<hesiod. theog. 526>	τὸν μὲν ἄρʼ Ἀλκμήνης καλλισφύρου ἄλκιμος υἱὸς
<hesiod. theog. 527>	Ἡρακλέης ἔκτεινε, κακὴν δʼ ἀπὸ νοῦσον ἄλαλκεν
<hesiod. theog. 528>	Ἰαπετιονίδῃ καὶ ἐλύσατο δυσφροσυνάων
<hesiod. theog. 529>	οὐκ ἀέκητι Ζηνὸς Ὀλυμπίου ὑψιμέδοντος,
<hesiod. theog. 530>	ὄφρʼ Ἡρακλῆος Θηβαγενέος κλέος εἴη
<hesiod. theog. 531>	πλεῖον ἔτʼ ἢ τὸ πάροιθεν ἐπὶ χθόνα πουλυβότειραν.
<hesiod. theog. 532>	ταῦτʼ ἄρα ἁζόμενος τίμα ἀριδείκετον υἱόν·
<hesiod. theog. 533>	καί περ χωόμενος παύθη χόλου, ὃν πρὶν ἔχεσκεν,
<hesiod. theog. 534>	οὕνεκʼ ἐρίζετο βουλὰς ὑπερμενέι Κρονίωνι.
<hesiod. theog. 535>	καὶ γὰρ ὅτʼ ἐκρίνοντο θεοὶ θνητοί τʼ ἄνθρωποι
<hesiod. theog. 536>	Μηκώνῃ, τότʼ ἔπειτα μέγαν βοῦν πρόφρονι θυμῷ
<hesiod. theog. 537>	δασσάμενος προέθηκε, Διὸς νόον ἐξαπαφίσκων.
<hesiod. theog. 538>	τοῖς μὲν γὰρ σάρκας τε καὶ ἔγκατα πίονα δημῷ
<hesiod. theog. 539>	ἐν ῥινῷ κατέθηκε καλύψας γαστρὶ βοείῃ,
<hesiod. theog. 540>	τῷ δʼ αὖτʼ ὀστέα λευκὰ βοὸς δολίῃ ἐπὶ τέχνῃ
<hesiod. theog. 541>	εὐθετίσας κατέθηκε καλύψας ἀργέτι δημῷ.
<hesiod. theog. 542>	δὴ τότε μιν προσέειπε πατὴρ ἀνδρῶν τε θεῶν τε·
<hesiod. theog. 543>	Ἰαπετιονίδη, πάντων ἀριδείκετʼ ἀνάκτων,
<hesiod. theog. 544>	ὦ πέπον, ὡς ἑτεροζήλως διεδάσσαο μοίρας.
<hesiod. theog. 545>	ὣς φάτο κερτομέων Ζεὺς ἄφθιτα μήδεα εἰδώς.
<hesiod. theog. 546>	τὸν δʼ αὖτε προσέειπε Προμηθεὺς ἀγκυλομήτης
<hesiod. theog. 547>	ἦκʼ ἐπιμειδήσας, δολίης δʼ οὐ λήθετο τέχνης·
<hesiod. theog. 548>	ζεῦ κύδιστε μέγιστε θεῶν αἰειγενετάων,
<hesiod. theog. 549>	τῶν δʼ ἕλεʼ, ὁπποτέρην σε ἐνὶ φρεσὶ θυμὸς ἀνώγει.
<hesiod. theog. 550>	Φῆ ῥα δολοφρονέων· Ζεὺς δʼ ἄφθιτα μήδεα εἰδὼς
<hesiod. theog. 551>	γνῶ ῥʼ οὐδʼ ἠγνοίησε δόλον· κακὰ δʼ ὄσσετο θυμῷ
<hesiod. theog. 552>	θνητοῖς ἀνθρώποισι, τὰ καὶ τελέεσθαι ἔμελλεν.
<hesiod. theog. 553>	χερσὶ δʼ ὅ γʼ ἀμφοτέρῃσιν ἀνείλετο λευκὸν ἄλειφαρ.
<hesiod. theog. 554>	χώσατο δὲ φρένας ἀμφί, χόλος δέ μιν ἵκετο θυμόν,
<hesiod. theog. 555>	ὡς ἴδεν ὀστέα λευκὰ βοὸς δολίῃ ἐπὶ τέχνῃ.
<hesiod. theog. 556>	ἐκ τοῦ δʼ ἀθανάτοισιν ἐπὶ χθονὶ φῦλʼ ἀνθρώπων
<hesiod. theog. 557>	καίουσʼ ὀστέα λευκὰ θυηέντων ἐπὶ βωμῶν.
<hesiod. theog. 558>	τὸν δὲ μέγʼ ὀχθήσας προσέφη νεφεληγερέτα Ζεύς·
<hesiod. theog. 559>	Ἰαπετιονίδη, πάντων πέρι μήδεα εἰδώς,
<hesiod. theog. 560>	ὦ πέπον, οὐκ ἄρα πω δολίης ἐπιλήθεο τέχνης.
<hesiod. theog. 561>	ὣς φάτο χωόμενος Ζεὺς ἄφθιτα μήδεα εἰδώς·
<hesiod. theog. 562>	ἐκ τούτου δὴ ἔπειτα δόλου μεμνημένος αἰεὶ
<hesiod. theog. 563>	οὐκ ἐδίδου Μελίῃσι πυρὸς μένος ἀκαμάτοιο
<hesiod. theog. 564>	θνητοῖς ἀνθρώποις, οἳ ἐπὶ χθονὶ ναιετάουσιν.
<hesiod. theog. 565>	ἀλλά μιν ἐξαπάτησεν ἐὺς πάις Ἰαπετοῖο
<hesiod. theog. 566>	κλέψας ἀκαμάτοιο πυρὸς τηλέσκοπον. αὐγὴν
<hesiod. theog. 567>	ἐν κοΐλῳ νάρθηκι· δάκεν δέ ἑ νειόθι θυμόν,
<hesiod. theog. 568>	Ζῆνʼ ὑψιβρεμέτην, ἐχόλωσε δέ μιν φίλον ἦτορ,
<hesiod. theog. 569>	ὡς ἴδʼ ἐν ἀνθρώποισι πυρὸς τηλέσκοπον αὐγήν.
<hesiod. theog. 570>	αὐτίκα δʼ ἀντὶ πυρὸς τεῦξεν κακὸν ἀνθρώποισιν·
<hesiod. theog. 571>	γαίης γὰρ σύμπλασσε περικλυτὸς Ἀμφιγυήεις
<hesiod. theog. 572>	παρθένῳ αἰδοίῃ ἴκελον Κρονίδεω διὰ βουλάς.
<hesiod. theog. 573>	ζῶσε δὲ καὶ κόσμησε θεὰ γλαυκῶπις Ἀθήνη
<hesiod. theog. 574>	ἀργυφέη ἐσθῆτι· κατὰ κρῆθεν δὲ καλύπτρην
<hesiod. theog. 575>	δαιδαλέην χείρεσσι κατέσχεθε, θαῦμα ἰδέσθαι·
<hesiod. theog. 576>	ἀμφὶ δέ οἱ στεφάνους, νεοθηλέος ἄνθεα ποίης,
<hesiod. theog. 577>	ἱμερτοὺς περίθηκε καρήατι Παλλὰς Ἀθήνη.
<hesiod. theog. 578>	ἀμφὶ δέ οἱ στεφάνην χρυσέην κεφαλῆφιν ἔθηκε,
<hesiod. theog. 579>	τὴν αὐτὸς ποίησε περικλυτὸς Ἀμφιγυήεις
<hesiod. theog. 580>	ἀσκήσας παλάμῃσι, χαριζόμενος Διὶ πατρί.
<hesiod. theog. 581>	τῇ δʼ ἐνὶ δαίδαλα πολλὰ τετεύχατο, θαῦμα ἰδέσθαι,
<hesiod. theog. 582>	κνώδαλʼ, ὅσʼ ἤπειρος πολλὰ τρέφει ἠδὲ θάλασσα,
<hesiod. theog. 583>	τῶν ὅ γε πόλλʼ ἐνέθηκε,—χάρις δʼ ἀπελάμπετο πολλή,—
<hesiod. theog. 584>	θαυμάσια, ζῴοισιν ἐοικότα φωνήεσσιν.
<hesiod. theog. 585>	αὐτὰρ ἐπεὶ δὴ τεῦξε καλὸν κακὸν ἀντʼ ἀγαθοῖο.
<hesiod. theog. 586>	ἐξάγαγʼ, ἔνθα περ ἄλλοι ἔσαν θεοὶ ἠδʼ ἄνθρωποι,
<hesiod. theog. 587>	κόσμῳ ἀγαλλομένην γλαυκώπιδος ὀβριμοπάτρης.
<hesiod. theog. 588>	θαῦμα δʼ ἔχʼ ἀθανάτους τε θεοὺς θνητούς τʼ ἀνθρώπους,
<hesiod. theog. 589>	ὡς εἶδον δόλον αἰπύν, ἀμήχανον ἀνθρώποισιν.
<hesiod. theog. 590>	ἐκ τῆς γὰρ γένος ἐστὶ γυναικῶν θηλυτεράων,
<hesiod. theog. 591>	τῆς γὰρ ὀλώιόν ἐστι γένος καὶ φῦλα γυναικῶν,
<hesiod. theog. 592>	πῆμα μέγʼ αἳ θνητοῖσι μετʼ ἀνδράσι ναιετάουσιν
<hesiod. theog. 593>	οὐλομένης πενίης οὐ σύμφοροι, ἀλλὰ κόροιο.
<hesiod. theog. 594>	ὡς δʼ ὁπότʼ ἐν σμήνεσσι κατηρεφέεσσι μέλισσαι
<hesiod. theog. 595>	κηφῆνας βόσκωσι, κακῶν ξυνήονας ἔργων—
<hesiod. theog. 596>	αἳ μέν τε πρόπαν ἦμαρ ἐς ἠέλιον καταδύντα
<hesiod. theog. 597>	ἠμάτιαι σπεύδουσι τιθεῖσί τε κηρία λευκά,
<hesiod. theog. 598>	οἳ δʼ ἔντοσθε μένοντες ἐπηρεφέας κατὰ σίμβλους
<hesiod. theog. 599>	ἀλλότριον κάματον σφετέρην ἐς γαστέρʼ ἀμῶνται—
<hesiod. theog. 600>	ὣς δʼ αὔτως ἄνδρεσσι κακὸν θνητοῖσι γυναῖκας
<hesiod. theog. 601>	Ζεὺς ὑψιβρεμέτης θῆκεν, ξυνήονας ἔργων
<hesiod. theog. 602>	ἀργαλέων· ἕτερον δὲ πόρεν κακὸν ἀντʼ ἀγαθοῖο·
<hesiod. theog. 603>	ὅς κε γάμον φεύγων καὶ μέρμερα ἔργα γυναικῶν
<hesiod. theog. 604>	μὴ γῆμαι ἐθέλῃ, ὀλοὸν δʼ ἐπὶ γῆρας ἵκοιτο
<hesiod. theog. 605>	χήτεϊ γηροκόμοιο· ὅ γʼ οὐ βιότου ἐπιδευὴς
<hesiod. theog. 606>	ζώει, ἀποφθιμένου δὲ διὰ κτῆσιν δατέονται
<hesiod. theog. 607>	χηρωσταί· ᾧ δʼ αὖτε γάμου μετὰ μοῖρα γένηται,
<hesiod. theog. 608>	κεδνὴν δʼ ἔσχεν ἄκοιτιν ἀρηρυῖαν πραπίδεσσι,
<hesiod. theog. 609>	τῷ δέ τʼ ἀπʼ αἰῶνος κακὸν ἐσθλῷ ἀντιφερίζει
<hesiod. theog. 610>	ἐμμενές· ὃς δέ κε τέτμῃ ἀταρτηροῖο γενέθλης,
<hesiod. theog. 611>	ζώει ἐνὶ στήθεσσιν ἔχων ἀλίαστον ἀνίην
<hesiod. theog. 612>	θυμῷ καὶ κραδίῃ, καὶ ἀνήκεστον κακόν ἐστιν.
<hesiod. theog. 613>	ὣς οὐκ ἔστι Διὸς κλέψαι νόον οὐδὲ παρελθεῖν.
<hesiod. theog. 614>	οὐδὲ γὰρ Ἰαπετιονίδης ἀκάκητα Προμηθεὺς
<hesiod. theog. 615>	τοῖό γʼ ὑπεξήλυξε βαρὺν χόλον, ἀλλʼ ὑπʼ ἀνάγκης
<hesiod. theog. 616>	καὶ πολύιδριν ἐόντα μέγας κατὰ δεσμὸς ἐρύκει.
<hesiod. theog. 617>	Βριάρεῳ δʼ ὡς πρῶτα πατὴρ ὠδύσσατο θυμῷ
<hesiod. theog. 618>	Κόττῳ τʼ ἠδὲ Γύῃ, δῆσεν κρατερῷ ἐνὶ δεσμῷ
<hesiod. theog. 619>	ἠνορέην ὑπέροπλον ἀγώμενος ἠδὲ καὶ εἶδος
<hesiod. theog. 620>	καὶ μέγεθος· κατένασσε δʼ ὑπὸ χθονὸς εὐρυοδείης.
<hesiod. theog. 621>	ἔνθʼ οἵ γʼ ἄλγεʼ ἔχοντες ὑπὸ χθονὶ ναιετάοντες
<hesiod. theog. 622>	εἵατʼ ἐπʼ ἐσχατιῇ, μεγάλης ἐν πείρασι γαίης,
<hesiod. theog. 623>	δηθὰ μάλʼ ἀχνύμενοι, κραδίῃ μέγα πένθος ἔχοντες.
<hesiod. theog. 624>	ἀλλά σφεας Κρονίδης τε καὶ ἀθάνατοι θεοὶ ἄλλοι,
<hesiod. theog. 625>	οὓς τέκεν ἠύκομος Ῥείη Κρόνου ἐν φιλότητι,
<hesiod. theog. 626>	Γαίης φραδμοσύνῃσιν ἀνήγαγον ἐς φάος αὖτις·
<hesiod. theog. 627>	αὐτὴ γάρ σφιν ἅπαντα διηνεκέως κατέλεξε
<hesiod. theog. 628>	σὺν κείνοις νίκην τε καὶ ἀγλαὸν εὖχος ἀρέσθαι.
<hesiod. theog. 629>	δηρὸν γὰρ μάρναντο πόνον θυμαλγέʼ ἔχοντες
<hesiod. theog. 630>	Τιτῆνές τε θεοὶ καὶ ὅσοι Κρόνου ἐξεγένοντο,
<hesiod. theog. 631>	ἀντίον ἀλλήλοισι διὰ κρατερὰς ὑσμίνας,
<hesiod. theog. 632>	οἳ μὲν ἀφʼ ὑψηλῆς Ὄθρυος Τιτῆνες ἀγαυοί,
<hesiod. theog. 633>	οἳ δʼ ἄρʼ ἀπʼ Οὐλύμποιο θεοί, δωτῆρες ἐάων,
<hesiod. theog. 634>	οὓς τέκεν ἠύκομος Ῥείη Κρόνῳ εὐνηθεῖσα.
<hesiod. theog. 635>	οἵ ῥα τότʼ ἀλλήλοισι χόλον θυμαλγέʼ ἔχοντες
<hesiod. theog. 636>	συνεχέως ἐμάχοντο δέκα πλείους ἐνιαυτούς·
<hesiod. theog. 637>	οὐδέ τις ἦν ἔριδος χαλεπῆς λύσις οὐδὲ τελευτὴ
<hesiod. theog. 638>	οὐδετέροις, ἶσον δὲ τέλος τέτατο πτολέμοιο.
<hesiod. theog. 639>	ἀλλʼ ὅτε δὴ κείνοισι παρέσχεθεν ἄρμενα πάντα,
<hesiod. theog. 640>	νέκταρ τʼ ἀμβροσίην τε, τά περ θεοὶ αὐτοὶ ἔδουσι,
<hesiod. theog. 641>	πάντων ἐν στήθεσσιν ἀέξετο θυμὸς ἀγήνωρ.
<hesiod. theog. 642>	ὡς νέκταρ τʼ ἐπάσαντο καὶ ἀμβροσίην ἐρατεινήν,
<hesiod. theog. 643>	δὴ τότε τοῖς μετέειπε πατὴρ ἀνδρῶν τε θεῶν τε·
<hesiod. theog. 644>	κέκλυτε μευ, Γαίης τε καὶ Οὐρανοῦ ἀγλαὰ τέκνα,
<hesiod. theog. 645>	ὄφρʼ εἴπω, τά με θυμὸς ἐνὶ στήθεσσι κελεύει.
<hesiod. theog. 646>	ἤδη γὰρ μάλα δηρὸν ἐναντίοι ἀλλήλοισι
<hesiod. theog. 647>	νίκης καὶ κράτεος πέρι μαρνάμεθʼ ἤματα πάντα
<hesiod. theog. 648>	Τιτῆνές τε θεοὶ καὶ ὅσοι Κρόνου ἐκγενόμεσθα.
<hesiod. theog. 649>	ὑμεῖς δὲ μεγάλην τε βίην καὶ χεῖρας ἀάπτους
<hesiod. theog. 650>	φαίνετε Τιτήνεσσιν ἐναντίοι ἐν δαῒ λυγρῇ
<hesiod. theog. 651>	μνησάμενοι φιλότητος ἐνηέος, ὅσσα παθόντες
<hesiod. theog. 652>	ἐς φάος ἂψ ἀφίκεσθε δυσηλεγέος ὑπὸ δεσμοῦ
<hesiod. theog. 653>	ἡμετέρας διὰ βουλὰς ὑπὸ ζόφου ἠερόεντος.
<hesiod. theog. 654>	ὣς φάτο· τὸν δʼ ἐξαῦτις ἀμείβετο Κόττος ἀμύμων·
<hesiod. theog. 655>	Δαιμόνιʼ, οὐκ ἀδάητα πιφαύσκεαι· ἀλλὰ καὶ αὐτοὶ
<hesiod. theog. 656>	ἴδμεν, ὅ τοι περὶ μὲν πραπίδες, περὶ δʼ ἐστὶ νόημα,
<hesiod. theog. 657>	ἀλκτὴρ δʼ ἀθανάτοισιν ἀρῆς γένεο κρυεροῖο.
<hesiod. theog. 658>	σῇσι δʼ ἐπιφροσύνῃσιν ὑπὸ ζόφου ἠερόεντος
<hesiod. theog. 659>	ἄψορρον δʼ† ἐξαῦτις ἀμειλίκτων ὑπὸ δεσμῶν
<hesiod. theog. 660>	ἠλύθομεν, Κρόνου υἱὲ ἄναξ, ἀνάελπτα παθόντες.
<hesiod. theog. 661>	τῷ καὶ νῦν ἀτενεῖ τε νόῳ καὶ ἐπίφρονι βουλῇ
<hesiod. theog. 662>	ῥυσόμεθα κράτος ὑμὸν ἐν αἰνῇ δηϊοτῆτι
<hesiod. theog. 663>	μαρνάμενοι Τιτῆσιν ἀνὰ κρατερὰς ὑσμίνας.
<hesiod. theog. 664>	ὣς φάτʼ· ἐπῄνεσσαν δὲ θεοί, δωτῆρες ἐάων,
<hesiod. theog. 665>	μῦθον ἀκούσαντες· πολέμου δʼ ἐλιλαίετο θυμὸς
<hesiod. theog. 666>	μᾶλλον ἔτʼ ἢ τὸ πάροιθε· μάχην δʼ ἀμέγαρτον ἔγειραν
<hesiod. theog. 667>	πάντες, θήλειαι τε καὶ ἄρσενες, ἤματι κείνῳ,
<hesiod. theog. 668>	Τιτῆνές τε θεοὶ καὶ ὅσοι Κρόνου ἐξεγένοντο,
<hesiod. theog. 669>	οὕς τε Ζεὺς Ἐρέβευσφιν ὑπὸ χθονὸς ἧκε φόωσδε
<hesiod. theog. 670>	δεινοί τε κρατεροί τε, βίην ὑπέροπλον ἔχοντες.
<hesiod. theog. 671>	τῶν ἑκατὸν μὲν χεῖρες ἀπʼ ὤμων ἀίσσοντο
<hesiod. theog. 672>	πᾶσιν ὁμῶς, κεφαλαὶ δὲ ἑκάστῳ πεντήκοντα
<hesiod. theog. 673>	ἐξ ὤμων ἐπέφυκον ἐπὶ στιβαροῖσι μέλεσσιν.
<hesiod. theog. 674>	οἳ τότε Τιτήνεσσι κατέσταθεν ἐν δαῒ λυγρῇ
<hesiod. theog. 675>	πέτρας ἠλιβάτους στιβαρῇς ἐν χερσὶν ἔχοντες.
<hesiod. theog. 676>	Τιτῆνες δʼ ἑτέρωθεν ἐκαρτύναντο φάλαγγας
<hesiod. theog. 677>	προφρονέως, χειρῶν τε βίης θʼ ἅμα ἔργον ἔφαινον
<hesiod. theog. 678>	ἀμφότεροι· δεινὸν δὲ περίαχε πόντος ἀπείρων,
<hesiod. theog. 679>	γῆ δὲ μέγʼ ἐσμαράγησεν, ἐπέστενε δʼ οὐρανὸς εὐρὺς
<hesiod. theog. 680>	σειόμενος, πεδόθεν δὲ τινάσσετο μακρὸς Ὄλυμπος
<hesiod. theog. 681>	ῥιπῇ ὕπʼ ἀθανάτων, ἔνοσις δʼ ἵκανε βαρεῖα
<hesiod. theog. 682>	Τάρταρον ἠερόεντα, ποδῶν τʼ αἰπεῖα ἰωὴ
<hesiod. theog. 683>	ἀσπέτου ἰωχμοῖο βολάων τε κρατεράων·
<hesiod. theog. 684>	ὣς ἄρʼ ἐπʼ ἀλλήλοις ἵεσαν βέλεα στονόεντα.
<hesiod. theog. 685>	φωνὴ δʼ ἀμφοτέρων ἵκετʼ οὐρανὸν ἀστερόεντα
<hesiod. theog. 686>	κεκλομένων· οἳ δὲ ξύνισαν μεγάλῳ ἀλαλητῷ.
<hesiod. theog. 687>	οὐδʼ ἄρʼ ἔτι Ζεὺς ἴσχεν ἑὸν μένος, ἀλλά νυ τοῦ γε
<hesiod. theog. 688>	εἶθαρ μὲν μένεος πλῆντο φρένες, ἐκ δέ τε πᾶσαν
<hesiod. theog. 689>	φαῖνε βίην· ἄμυδις δʼ ἄρʼ ἀπʼ οὐρανοῦ ἠδʼ ἀπʼ Ὀλύμπου
<hesiod. theog. 690>	ἀστράπτων ἔστειχε συνωχαδόν· οἱ δὲ κεραυνοὶ
<hesiod. theog. 691>	ἴκταρ ἅμα βροντῇ τε καὶ ἀστεροπῇ ποτέοντο
<hesiod. theog. 692>	χειρὸς ἄπο στιβαρῆς, ἱερὴν φλόγα εἰλυφόωντες
<hesiod. theog. 693>	ταρφέες· ἀμφὶ δὲ γαῖα φερέσβιος ἐσμαράγιζε
<hesiod. theog. 694>	καιομένη, λάκε δʼ ἀμφὶ πυρὶ μεγάλʼ ἄσπετος ὕλη.
<hesiod. theog. 695>	ἔζεε δὲ χθὼν πᾶσα καὶ Ὠκεανοῖο ῥέεθρα
<hesiod. theog. 696>	πόντος τʼ ἀτρύγετος· τοὺς δʼ ἄμφεπε θερμὸς ἀυτμὴ
<hesiod. theog. 697>	Τιτῆνας χθονίους, φλὸξ δʼ αἰθέρα δῖαν ἵκανεν
<hesiod. theog. 698>	ἄσπετος, ὄσσε δʼ ἄμερδε καὶ ἰφθίμων περ ἐόντων
<hesiod. theog. 699>	αὐγὴ μαρμαίρουσα κεραυνοῦ τε στεροπῆς τε.
<hesiod. theog. 700>	καῦμα δὲ θεσπέσιον κάτεχεν Χάος· εἴσατο δʼ ἄντα
<hesiod. theog. 701>	ὀφθαλμοῖσιν ἰδεῖν ἠδʼ οὔασι ὄσσαν ἀκοῦσαι
<hesiod. theog. 702>	αὔτως, ὡς εἰ Γαῖα καὶ Οὐρανὸς εὐρὺς ὕπερθε
<hesiod. theog. 703>	πίλνατο· τοῖος γάρ κε μέγας ὑπὸ δοῦπος ὀρώρει
<hesiod. theog. 704>	τῆς μὲν ἐρειπομένης, τοῦ δʼ ὑψόθεν ἐξεριπόντος·
<hesiod. theog. 705>	τόσσος δοῦπος ἔγεντο θεῶν ἔριδι ξυνιόντων.
<hesiod. theog. 706>	σὺν δʼ ἄνεμοι ἔνοσίν τε κονίην τʼ ἐσφαράγιζον
<hesiod. theog. 707>	βροντήν τε στεροπήν τε καὶ αἰθαλόεντα κεραυνόν,
<hesiod. theog. 708>	κῆλα Διὸς μεγάλοιο, φέρον δʼ ἰαχήν τʼ ἐνοπήν τε
<hesiod. theog. 709>	ἐς μέσον ἀμφοτέρων· ὄτοβος δʼ ἄπλητος ὀρώρει
<hesiod. theog. 710>	σμερδαλέης ἔριδος, κάρτος δʼ ἀνεφαίνετο ἔργων.
<hesiod. theog. 711>	ἐκλίνθη δὲ μάχη· πρὶν δʼ ἀλλήλοις ἐπέχοντες
<hesiod. theog. 712>	ἐμμενέως ἐμάχοντο διὰ κρατερὰς ὑσμίνας.
<hesiod. theog. 713>	οἳ δʼ ἄρʼ ἐνὶ πρώτοισι μάχην δριμεῖαν ἔγειραν
<hesiod. theog. 714>	Κόττος τε Βριάρεώς τε Γύης τʼ ἄατος πολέμοιο,
<hesiod. theog. 715>	οἵ ῥα τριηκοσίας πέτρας στιβαρῶν ἀπὸ χειρῶν
<hesiod. theog. 716>	πέμπον ἐπασσυτέρας, κατὰ δʼ ἐσκίασαν βελέεσσι
<hesiod. theog. 717>	Τιτῆνας, καὶ τοὺς μὲν ὑπὸ χθονὸς εὐρυοδείης
<hesiod. theog. 718>	πέμψαν καὶ δεσμοῖσιν ἐν ἀργαλέοισιν ἔδησαν
<hesiod. theog. 719>	χερσὶν νικήσαντες ὑπερθύμους περ ἐόντας,
<hesiod. theog. 720>	τόσσον ἔνερθʼ ὑπὸ γῆς, ὅσον οὐρανός ἐστʼ ἀπὸ γαίης·
<hesiod. theog. 721>	τόσσον γάρ τʼ ἀπὸ γῆς ἐς Τάρταρον ἠερόεντα.
<hesiod. theog. 722>	ἐννέα γὰρ νύκτας τε καὶ ἤματα χάλκεος ἄκμων
<hesiod. theog. 723>	οὐρανόθεν κατιὼν δεκάτῃ κʼ ἐς γαῖαν ἵκοιτο·
<hesiod. theog. 724>	ἐννέα δʼ αὖ νύκτας τε καὶ ἤματα χάλκεος ἄκμων
<hesiod. theog. 725>	ἐκ γαίης κατιὼν δεκάτῃ κʼ ἐς Τάρταρον ἵκοι.
<hesiod. theog. 726>	τὸν πέρι χάλκεον ἕρκος ἐλήλαται· ἀμφὶ δέ μιν νὺξ
<hesiod. theog. 727>	τριστοιχεὶ κέχυται περὶ δειρήν· αὐτὰρ ὕπερθεν
<hesiod. theog. 728>	γῆς ῥίζαι πεφύασι καὶ ἀτρυγέτοιο θαλάσσης.
<hesiod. theog. 729>	ἔνθα θεοὶ Τιτῆνες ὑπὸ ζόφῳ ἠερόεντι
<hesiod. theog. 730>	κεκρύφαται βουλῇσι Διὸς νεφεληγερέταο
<hesiod. theog. 731>	χώρῳ ἐν εὐρώεντι, πελώρης ἔσχατα γαίης.
<hesiod. theog. 732>	τοῖς οὐκ ἐξιτόν ἐστι. θύρας δʼ ἐπέθηκε Ποσειδέων
<hesiod. theog. 733>	χαλκείας, τεῖχος δὲ περοίχεται ἀμφοτέρωθεν.
<hesiod. theog. 734>	ἔνθα Γύης Κόττος τε καὶ Ὀβριάρεως μεγάθυμος
<hesiod. theog. 735>	ναίουσιν, φύλακες πιστοὶ Διὸς αἰγιόχοιο.
<hesiod. theog. 736>	ἔνθα δὲ γῆς δνοφερῆς καὶ Ταρτάρου ἠερόεντος
<hesiod. theog. 737>	πόντου τʼ ἀτρυγέτοιο καὶ οὐρανοῦ ἀστερόεντος
<hesiod. theog. 738>	ἑξείης πάντων πηγαὶ καὶ πείρατʼ ἔασιν
<hesiod. theog. 739>	ἀργαλέʼ εὐρώεντα, τά τε στυγέουσι θεοί περ,
<hesiod. theog. 740>	χάσμα μέγʼ, οὐδέ κε πάντα τελεσφόρον εἰς ἐνιαυτὸν
<hesiod. theog. 741>	οὖδας ἵκοιτʼ, εἰ πρῶτα πυλέων ἔντοσθε γένοιτο,
<hesiod. theog. 742>	ἀλλά κεν ἔνθα καὶ ἔνθα φέροι πρὸ θύελλα θυέλλῃ
<hesiod. theog. 743>	ἀργαλέη· δεινὸν δὲ καὶ ἀθανάτοισι θεοῖσι
<hesiod. theog. 744>	τοῦτο τέρας. Νυκτὸς δʼ ἐρεβεννῆς οἰκία δεινὰ
<hesiod. theog. 745>	ἕστηκεν νεφέλῃς κεκαλυμμένα κυανέῃσιν.
<hesiod. theog. 746>	τῶν πρόσθʼ Ἰαπετοῖο πάις ἔχει οὐρανὸν εὐρὺν
<hesiod. theog. 747>	ἑστηὼς κεφαλῇ τε καὶ ἀκαμάτῃσι χέρεσσιν
<hesiod. theog. 748>	ἀστεμφέως, ὅθι Νύξ τε καὶ Ἡμέρη ἆσσον ἰοῦσαι
<hesiod. theog. 749>	ἀλλήλας προσέειπον, ἀμειβόμεναι μέγαν οὐδὸν
<hesiod. theog. 750>	χάλκεον· ἣ μὲν ἔσω καταβήσεται, ἣ δὲ θύραζε
<hesiod. theog. 751>	ἔρχεται, οὐδέ ποτʼ ἀμφοτέρας δόμος ἐντὸς ἐέργει,
<hesiod. theog. 752>	ἀλλʼ αἰεὶ ἑτέρη γε δόμων ἔκτοσθεν ἐοῦσα
<hesiod. theog. 753>	γαῖαν ἐπιστρέφεται, ἣ δʼ αὖ δόμου ἐντὸς ἐοῦσα
<hesiod. theog. 754>	μίμνει τὴν αὐτῆς ὥρην ὁδοῦ, ἔστʼ ἂν ἵκηται,
<hesiod. theog. 755>	ἣ μὲν ἐπιχθονίοισι φάος πολυδερκὲς ἔχουσα,
<hesiod. theog. 756>	ἣ δʼ Ὕπνον μετὰ χερσί, κασίγνητον Θανάτοιο.
<hesiod. theog. 757>	Νὺξ ὀλοή, νεφέλῃ κεκαλυμμένη ἠεροειδεῖ.
<hesiod. theog. 758>	ἔνθα δὲ Νυκτὸς παῖδες ἐρεμνῆς οἰκίʼ ἔχουσιν,
<hesiod. theog. 759>	Ὕπνος καὶ Θάνατος, δεινοὶ θεοί· οὐδέ ποτʼ αὐτοὺς
<hesiod. theog. 760>	Ἠέλιος φαέθων ἐπιδέρκεται ἀκτίνεσσιν
<hesiod. theog. 761>	οὐρανὸν εἲς ἀνιὼν οὐδʼ οὐρανόθεν καταβαίνων.
<hesiod. theog. 762>	τῶν δʼ ἕτερος γαῖάν τε καὶ εὐρέα νῶτα θαλάσσης
<hesiod. theog. 763>	ἥσυχος ἀνστρέφεται καὶ μείλιχος ἀνθρώποισι,
<hesiod. theog. 764>	τοῦ δὲ σιδηρέη μὲν κραδίη, χάλκεον δέ οἱ ἦτορ
<hesiod. theog. 765>	νηλεὲς ἐν στήθεσσιν· ἔχει δʼ ὃν πρῶτα λάβῃσιν
<hesiod. theog. 766>	ἀνθρώπων· ἐχθρὸς δὲ καὶ ἀθανάτοισι θεοῖσιν.
<hesiod. theog. 767>	ἔνθα θεοῦ χθονίου πρόσθεν δόμοι ἠχήεντες
<hesiod. theog. 768>	ἰφθίμου τʼ Ἀίδεω καὶ ἐπαινῆς Περσεφονείης
<hesiod. theog. 769>	ἑστᾶσιν, δεινὸς δὲ κύων προπάροιθε φυλάσσει
<hesiod. theog. 770>	νηλειής, τέχνην δὲ κακὴν ἔχει· ἐς μὲν ἰόντας
<hesiod. theog. 771>	σαίνει ὁμῶς οὐρῇ τε καὶ οὔασιν ἀμφοτέροισιν,
<hesiod. theog. 772>	ἐξελθεῖν δʼ οὐκ αὖτις ἐᾷ πάλιν, ἀλλὰ δοκεύων
<hesiod. theog. 773>	ἐσθίει, ὅν κε λάβῃσι πυλέων ἔκτοσθεν ἰόντα.
<hesiod. theog. 774>	ἰφθίμου τʼ Ἀίδεω καὶ ἐπαινῆς Περσεφονείης.
<hesiod. theog. 775>	ἔνθα δὲ ναιετάει στυγερὴ θεὸς ἀθανάτοισι,
<hesiod. theog. 776>	δεινὴ Στύξ, θυγάτηρ ἀψορρόου Ὠκεανοῖο
<hesiod. theog. 777>	πρεσβυτάτη· νόσφιν δὲ θεῶν κλυτὰ δώματα ναίει
<hesiod. theog. 778>	μακρῇσιν πέτρῃσι κατηρεφέʼ· ἀμφὶ δὲ πάντη
<hesiod. theog. 779>	κίοσιν ἀργυρέοισι πρὸς οὐρανὸν ἐστήρικται.
<hesiod. theog. 780>	παῦρα δὲ Θαύμαντος θυγάτηρ πόδας ὠκέα Ἶρις
<hesiod. theog. 781>	ἀγγελίην πωλεῖται ἐπʼ εὐρέα νῶτα θαλάσσης.
<hesiod. theog. 782>	ὁππότʼ ἔρις καὶ νεῖκος ἐν ἀθανάτοισιν ὄρηται
<hesiod. theog. 783>	καί ῥʼ ὅστις ψεύδηται Ὀλύμπια δώματʼ ἐχόντων,
<hesiod. theog. 784>	Ζεὺς δέ τε Ἶριν ἔπεμψε θεῶν μέγαν ὅρκον ἐνεῖκαι
<hesiod. theog. 785>	τηλόθεν ἐν χρυσέῃ προχόῳ πολυώνυμον ὕδωρ
<hesiod. theog. 786>	ψυχρόν, ὅτʼ ἐκ πέτρης καταλείβεται ἠλιβάτοιο
<hesiod. theog. 787>	ὑψηλῆς· πολλὸν δὲ ὑπὸ χθονὸς εὐρυοδείης
<hesiod. theog. 788>	ἐξ ἱεροῦ ποταμοῖο ῥέει διὰ νύκτα μέλαιναν
<hesiod. theog. 789>	Ὠκεανοῖο κέρας· δεκάτη δʼ ἐπὶ μοῖρα δέδασται·
<hesiod. theog. 790>	ἐννέα μὲν περὶ γῆν τε καὶ εὐρέα νῶτα θαλάσσης
<hesiod. theog. 791>	δίνῃς ἀργυρέῃς εἱλιγμένος εἰς ἅλα πίπτει,
<hesiod. theog. 792>	ἣ δὲ μίʼ ἐκ πέτρης προρέει μέγα πῆμα θεοῖσιν.
<hesiod. theog. 793>	ὅς κεν τὴν ἐπίορκον ἀπολλείψας ἐπομόσσῃ
<hesiod. theog. 794>	ἀθανάτων, οἳ ἔχουσι κάρη νιφόεντος Ὀλύμπου,
<hesiod. theog. 795>	κεῖται νήυτμος τετελεσμένον εἰς ἐνιαυτόν·
<hesiod. theog. 796>	οὐδέ ποτʼ ἀμβροσίης καὶ νέκταρος ἔρχεται ἆσσον
<hesiod. theog. 797>	βρώσιος, ἀλλά τε κεῖται ἀνάπνευστος καὶ ἄναυδος
<hesiod. theog. 798>	στρωτοῖς ἐν λεχέεσσι, κακὸν δέ ἑ κῶμα καλύπτει.
<hesiod. theog. 799>	αὐτὰρ ἐπεὶ νοῦσον τελέσῃ μέγαν εἰς ἐνιαυτόν,
<hesiod. theog. 800>	ἄλλος γʼ ἐξ ἄλλου δέχεται χαλεπώτερος ἄεθλος.
<hesiod. theog. 801>	εἰνάετες δὲ θεῶν ἀπαμείρεται αἰὲν ἐόντων,
<hesiod. theog. 802>	οὐδέ ποτʼ ἐς βουλὴν ἐπιμίσγεται οὐδʼ ἐπὶ δαῖτας
<hesiod. theog. 803>	ἐννέα πάντα ἔτεα· δεκάτῳ δʼ ἐπιμίσγεται αὖτις
<hesiod. theog. 804>	εἴρας ἐς ἀθανάτων, οἳ Ὀλύμπια δώματʼ ἔχουσιν.
<hesiod. theog. 805>	τοῖον ἄρʼ ὅρκον ἔθεντο θεοὶ Στυγὸς ἄφθιτον ὕδωρ
<hesiod. theog. 806>	ὠγύγιον, τὸ δʼ ἵησι καταστυφέλου διὰ χώρου.
<hesiod. theog. 807>	ἔνθα δὲ γῆς δνοφερῆς καὶ Ταρτάρου ἠερόεντος
<hesiod. theog. 808>	πόντου τʼ ἀτρυγέτοιο καὶ οὐρανοῦ ἀστερόεντος
<hesiod. theog. 809>	ἑξείης πάντων πηγαὶ καὶ πείρατʼ ἔασιν
<hesiod. theog. 810>	ἀργαλέʼ εὐρώεντα, τά τε στυγέουσι θεοί περ.
<hesiod. theog. 811>	ἔνθα δὲ μαρμάρεαί τε πύλαι καὶ χάλκεος οὐδὸς
<hesiod. theog. 812>	ἀστεμφής, ῥίζῃσι διηνεκέεσσιν ἀρηρώς,
<hesiod. theog. 813>	αὐτοφυής· πρόσθεν δὲ θεῶν ἔκτοσθεν ἁπάντων
<hesiod. theog. 814>	Τιτῆνες ναίουσι, πέρην Χάεος ζοφεροῖο.
<hesiod. theog. 815>	αὐτὰρ ἐρισμαράγοιο Διὸς κλειτοὶ ἐπίκουροι
<hesiod. theog. 816>	δώματα ναιετάουσιν ἐπʼ Ὠκεανοῖο θεμέθλοις,
<hesiod. theog. 817>	Κόττος τʼ ἠδὲ Γύης· Βριάρεών γε μὲν ἠὺν ἐόντα
<hesiod. theog. 818>	γαμβρὸν ἑὸν ποίησε βαρύκτυπος Ἐννοσίγαιος,
<hesiod. theog. 819>	δῶκε δὲ Κυμοπόλειαν ὀπυίειν, θυγατέρα ἥν.
<hesiod. theog. 820>	αὐτὰρ ἐπεὶ Τιτῆνας ἀπʼ οὐρανοῦ ἐξέλασεν Ζεύς,
<hesiod. theog. 821>	ὁπλότατον τέκε παῖδα Τυφωέα Γαῖα πελώρη
<hesiod. theog. 822>	Ταρτάρου ἐν φιλότητι διὰ χρυσέην Ἀφροδίτην·
<hesiod. theog. 823>	οὗ χεῖρες μὲν ἔασιν ἐπʼ ἰσχύι, ἔργματʼ ἔχουσαι,
<hesiod. theog. 824>	καὶ πόδες ἀκάματοι κρατεροῦ θεοῦ· ἐκ δέ οἱ ὤμων
<hesiod. theog. 825>	ἣν ἑκατὸν κεφαλαὶ ὄφιος, δεινοῖο δράκοντος,
<hesiod. theog. 826>	γλώσσῃσιν δνοφερῇσι λελιχμότες, ἐκ δέ οἱ ὄσσων
<hesiod. theog. 827>	θεσπεσίῃς κεφαλῇσιν ὑπʼ ὀφρύσι πῦρ ἀμάρυσσεν·
<hesiod. theog. 828>	πασέων δʼ ἐκ κεφαλέων πῦρ καίετο δερκομένοιο·
<hesiod. theog. 829>	φωναὶ δʼ ἐν πάσῃσιν ἔσαν δεινῇς κεφαλῇσι
<hesiod. theog. 830>	παντοίην ὄπʼ ἰεῖσαι ἀθέσφατον· ἄλλοτε μὲν γὰρ
<hesiod. theog. 831>	φθέγγονθʼ ὥστε θεοῖσι συνιέμεν, ἄλλοτε δʼ αὖτε
<hesiod. theog. 832>	ταύρου ἐριβρύχεω, μένος ἀσχέτου, ὄσσαν ἀγαύρου,
<hesiod. theog. 833>	ἄλλοτε δʼ αὖτε λέοντος ἀναιδέα θυμὸν ἔχοντος,
<hesiod. theog. 834>	ἄλλοτε δʼ αὖ σκυλάκεσσιν ἐοικότα, θαύματʼ ἀκοῦσαι,
<hesiod. theog. 835>	ἄλλοτε δʼ αὖ ῥοίζεσχʼ, ὑπὸ δʼ ἤχεεν οὔρεα μακρά.
<hesiod. theog. 836>	καί νύ κεν ἔπλετο ἔργον ἀμήχανον ἤματι κείνῳ
<hesiod. theog. 837>	καί κεν ὅ γε θνητοῖσι καὶ ἀθανάτοισιν ἄναξεν,
<hesiod. theog. 838>	εἰ μὴ ἄρʼ ὀξὺ νόησε πατὴρ ἀνδρῶν τε θεῶν τε.
<hesiod. theog. 839>	σκληρὸν δʼ ἐβρόντησε καὶ ὄβριμον, ἀμφὶ δὲ γαῖα
<hesiod. theog. 840>	σμερδαλέον κονάβησε καὶ οὐρανὸς εὐρὺς ὕπερθε
<hesiod. theog. 841>	πόντος τʼ Ὠκεανοῦ τε ῥοαὶ καὶ Τάρταρα γαίης.
<hesiod. theog. 842>	ποσσὶ δʼ ὕπʼ ἀθανάτοισι μέγας πελεμίζετʼ Ὄλυμπος
<hesiod. theog. 843>	ὀρνυμένοιο ἄνακτος· ἐπεστενάχιζε δὲ γαῖα.
<hesiod. theog. 844>	καῦμα δʼ ὑπʼ ἀμφοτέρων κάτεχεν ἰοειδέα πόντον
<hesiod. theog. 845>	βροντῆς τε στεροπῆς τε, πυρός τʼ ἀπὸ τοῖο πελώρου,
<hesiod. theog. 846>	πρηστήρων ἀνέμων τε κεραυνοῦ τε φλεγέθοντος.
<hesiod. theog. 847>	ἔζεε δὲ χθὼν πᾶσα καὶ οὐρανὸς ἠδὲ θάλασσα·
<hesiod. theog. 848>	θυῖε δʼ ἄρʼ ἀμφʼ ἀκτὰς περί τʼ ἀμφί τε κύματα μακρὰ
<hesiod. theog. 849>	ῥιπῇ ὕπʼ ἀθανάτων, ἔνοσις δʼ ἄσβεστος ὀρώρει·
<hesiod. theog. 850>	τρέε δʼ Ἀίδης, ἐνέροισι καταφθιμένοισιν ἀνάσσων,
<hesiod. theog. 851>	Τιτῆνές θʼ ὑποταρτάριοι, Κρόνον ἀμφὶς ἐόντες,
<hesiod. theog. 852>	ἀσβέστου κελάδοιο καὶ αἰνῆς δηιοτῆτος.
<hesiod. theog. 853>	Ζεὺς δʼ ἐπεὶ οὖν κόρθυνεν ἑὸν μένος, εἵλετο δʼ ὅπλα,
<hesiod. theog. 854>	βροντήν τε στεροπήν τε καὶ αἰθαλόεντα κεραυνόν,
<hesiod. theog. 855>	πλῆξεν ἀπʼ Οὐλύμποιο ἐπάλμενος· ἀμφὶ δὲ πάσας
<hesiod. theog. 856>	ἔπρεσε θεσπεσίας κεφαλὰς δεινοῖο πελώρου.
<hesiod. theog. 857>	αὐτὰρ ἐπεὶ δή μιν δάμασεν πληγῇσιν ἱμάσσας,
<hesiod. theog. 858>	ἤριπε γυιωθείς, στενάχιζε δὲ γαῖα πελώρη.
<hesiod. theog. 859>	φλὸξ δὲ κεραυνωθέντος ἀπέσσυτο τοῖο ἄνακτος
<hesiod. theog. 860>	οὔρεος ἐν βήσσῃσιν ἀιδνῇς παιπαλοέσσῃς,
<hesiod. theog. 861>	πληγέντος. πολλὴ δὲ πελώρη καίετο γαῖα
<hesiod. theog. 862>	ἀτμῇ θεσπεσίῃ καὶ ἐτήκετο κασσίτερος ὣς
<hesiod. theog. 863>	τέχνῃ ὕπʼ αἰζηῶν ἐν ἐυτρήτοις χοάνοισι
<hesiod. theog. 864>	θαλφθείς, ἠὲ σίδηρος, ὅ περ κρατερώτατός ἐστιν.
<hesiod. theog. 865>	οὔρεος ἐν βήσσῃσι δαμαζόμενος πυρὶ κηλέῳ
<hesiod. theog. 866>	τήκεται ἐν χθονὶ δίῃ ὑφʼ Ἡφαιστου παλάμῃσιν.
<hesiod. theog. 867>	ὣς ἄρα τήκετο γαῖα σέλαι πυρὸς αἰθομένοιο.
<hesiod. theog. 868>	ῥῖψε δέ μιν θυμῷ ἀκαχὼν ἐς Τάρταρον εὐρύν.
<hesiod. theog. 869>	ἐκ δὲ Τυφωέος ἔστʼ ἀνέμων μένος ὑγρὸν ἀέντων,
<hesiod. theog. 870>	νόσφι Νότου Βορέω τε καὶ ἀργέστεω Ζεφύροιο·
<hesiod. theog. 871>	οἵ γε μὲν ἐκ θεόφιν γενεή, θνητοῖς μέγʼ ὄνειαρ·
<hesiod. theog. 872>	οἱ δʼ ἄλλοι μαψαῦραι ἐπιπνείουσι θάλασσαν·
<hesiod. theog. 873>	αἳ δή τοι πίπτουσαι ἐς ἠεροειδέα πόντον,
<hesiod. theog. 874>	πῆμα μέγα θνητοῖσι, κακῇ θυίουσιν ἀέλλῃ·
<hesiod. theog. 875>	ἄλλοτε δʼ ἄλλαι ἄεισι διασκιδνᾶσί τε νῆας
<hesiod. theog. 876>	ναύτας τε φθείρουσι· κακοῦ δʼ οὐ γίγνεται ἀλκὴ
<hesiod. theog. 877>	ἀνδράσιν, οἳ κείνῃσι συνάντωνται κατὰ πόντον·
<hesiod. theog. 878>	αἳ δʼ αὖ καὶ κατὰ γαῖαν ἀπείριτον ἀνθεμόεσσαν
<hesiod. theog. 879>	ἔργʼ ἐρατὰ φθείρουσι χαμαιγενέων ἀνθρώπων
<hesiod. theog. 880>	πιμπλεῖσαι κόνιός τε καὶ ἀργαλέου κολοσυρτοῦ.
<hesiod. theog. 881>	αὐτὰρ ἐπεί ῥα πόνον μάκαρες θεοὶ ἐξετέλεσσαν,
<hesiod. theog. 882>	Τιτήνεσσι δὲ τιμάων κρίναντο βίηφι,
<hesiod. theog. 883>	δή ῥα τότʼ ὤτρυνον βασιλευέμεν ἠδὲ ἀνάσσειν
<hesiod. theog. 884>	Γαίης φραδμοσύνῃσιν Ὀλύμπιον εὐρύοπα Ζῆν
<hesiod. theog. 885>	ἀθανάτων· ὃ δὲ τοῖσιν ἑὰς διεδάσσατο τιμάς.
<hesiod. theog. 886>	Ζεὺς δὲ θεῶν βασιλεὺς πρώτην ἄλοχον θέτο Μῆτιν
<hesiod. theog. 887>	πλεῖστα τε ἰδυῖαν ἰδὲ θνητῶν ἀνθρώπων.
<hesiod. theog. 888>	ἀλλʼ ὅτε δὴ ἄρʼ ἔμελλε θεὰν γλαυκῶπιν Ἀθήνην
<hesiod. theog. 889>	τέξεσθαι, τότʼ ἔπειτα δόλῳ φρένας ἐξαπατήσας
<hesiod. theog. 890>	αἱμυλίοισι λόγοισιν ἑὴν ἐσκάτθετο νηδὺν
<hesiod. theog. 891>	Γαίης φραδμοσύνῃσι καὶ Οὐρανοῦ ἀστερόεντος.
<hesiod. theog. 892>	τὼς γάρ οἱ φρασάτην, ἵνα μὴ βασιληίδα τιμὴν
<hesiod. theog. 893>	ἄλλος ἔχοι Διὸς ἀντὶ θεῶν αἰειγενετάων.
<hesiod. theog. 894>	ἐκ γὰρ τῆς εἵμαρτο περίφρονα τέκνα γενέσθαι·
<hesiod. theog. 895>	πρώτην μὲν κούρην γλαυκώπιδα Τριτογένειαν
<hesiod. theog. 896>	ἶσον ἔχουσαν πατρὶ μένος καὶ ἐπίφρονα βουλήν.
<hesiod. theog. 897>	αὐτὰρ ἔπειτʼ ἄρα παῖδα θεῶν βασιλῆα καὶ ἀνδρῶν
<hesiod. theog. 898>	ἤμελλεν τέξεσθαι, ὑπέρβιον ἦτορ ἔχοντα·
<hesiod. theog. 899>	ἀλλʼ ἄρα μιν Ζεὺς πρόσθεν ἑὴν ἐσκάτθετο νηδύν,
<hesiod. theog. 900>	ὡς δή οἱ φράσσαιτο θεὰ ἀγαθόν τε κακόν τε.
<hesiod. theog. 901>	δεύτερον ἠγάγετο λιπαρὴν Θέμιν, ἣ τέκεν Ὥρας,
<hesiod. theog. 902>	Εὐνουμίην τε Δίκην τε καὶ Εἰρήνην τεθαλυῖαν,
<hesiod. theog. 903>	αἳ ἔργʼ ὠρεύουσι καταθνητοῖσι βροτοῖσι,
<hesiod. theog. 904>	Μοίρας θʼ, ᾗ πλείστην τιμὴν πόρε μητίετα Ζεύς,
<hesiod. theog. 905>	Κλωθώ τε Λάχεσίν τε καὶ Ἄτροπον, αἵτε διδοῦσι
<hesiod. theog. 906>	θνητοῖς ἀνθρώποισιν ἔχειν ἀγαθόν τε κακόν τε.
<hesiod. theog. 907>	τρεῖς δέ οἱ Εὐρυνομη Χάριτας τέκε καλλιπαρῄους,
<hesiod. theog. 908>	Ὠκεανοῦ κούρη, πολυήρατον εἶδος ἔχουσα,
<hesiod. theog. 909>	Ἀγλαΐην τε καὶ Εὐφροσύνην Θαλίην τʼ ἐρατεινήν·
<hesiod. theog. 910>	τῶν καὶ ἀπὸ βλεφάρων ἔρος εἴβετο δερκομενάων
<hesiod. theog. 911>	λυσιμελής· καλὸν δέ θʼ ὑπʼ ὀφρύσι δερκιόωνται.
<hesiod. theog. 912>	αὐτὰρ ὁ Δήμητρος πολυφόρβης ἐς λέχος ἦλθεν,
<hesiod. theog. 913>	ἣ τέκε Περσεφόνην λευκώλενον, ἣν Ἀιδωνεὺς
<hesiod. theog. 914>	ἥρπασε ἧς παρὰ μητρός· ἔδωκε δὲ μητίετα Ζεύς.
<hesiod. theog. 915>	μνημοσύνης δʼ ἐξαῦτις ἐράσσατο καλλικόμοιο,
<hesiod. theog. 916>	ἐξ ἧς οἱ Μοῦσαι χρυσάμπυκες ἐξεγένοντο
<hesiod. theog. 917>	ἐννέα, τῇσιν ἅδον θαλίαι καὶ τέρψις ἀοιδῆς.
<hesiod. theog. 918>	Λητὼ δʼ Ἀπόλλωνα καὶ Ἄρτεμιν ἰοχέαιραν,
<hesiod. theog. 919>	ἱμερόεντα γόνον περὶ πάντων Οὐρανιώνων,
<hesiod. theog. 920>	γείνατʼ ἄρʼ αἰγιόχοιο Διὸς φιλότητι μιγεῖσα.
<hesiod. theog. 921>	λοισθοτάτην δʼ Ἥρην θαλερὴν ποιήσατʼ ἄκοιτιν·
<hesiod. theog. 922>	ἣ δʼ Ἥβην καὶ Ἄρηα καὶ Εἰλείθυιαν ἔτικτε
<hesiod. theog. 923>	μιχθεῖσʼ ἐν φιλότητι θεῶν βασιλῆι καὶ ἀνδρῶν.
<hesiod. theog. 924>	αὐτὸς δʼ ἐκ κεφαλῆς γλαυκώπιδα Τριτογένειαν
<hesiod. theog. 925>	δεινὴν ἐγρεκύδοιμον ἀγέστρατον Ἀτρυτώνην
<hesiod. theog. 926>	πότνιαν, ᾗ κέλαδοί τε ἅδον πόλεμοί τε μάχαι τε,
<hesiod. theog. 927>	Ἥρη δʼ Ἥφαιστον κλυτὸν οὐ φιλότητι μιγεῖσα
<hesiod. theog. 928>	γείνατο, καὶ ζαμένησε καὶ ἤρισε ᾧ παρακοίτῃ,
<hesiod. theog. 929>	ἐκ πάντων τέχνῃσι κεκασμένον Οὐρανιώνων.
<hesiod. theog. 929a>	Ἥρη δὲ ζαμένησε καὶ ἤρισε ᾧ παρακοίτῃ.
<hesiod. theog. 929b>	ἐκ ταύτης δʼ ἔριδος ἣ μὲν τέκε φαίδιμον υἱὸν
<hesiod. theog. 929c>	Ἥφαιστον, φιλότητος ἄτερ Διὸς αἰγιόχοιο,
<hesiod. theog. 929d>	ἐκ πάντων παλάμῃσι κεκασμένον Οὐρανιώνων·
<hesiod. theog. 929e>	αὐτὰρ ὅ γʼ Ὠκεανοῦ καὶ Τηθύος ἠυκόμοιο
<hesiod. theog. 929f>	κούρῃ νόσφʼ Ἥρης παρελέξατο καλλιπαρήῳ,
<hesiod. theog. 929g>	ἐξαπαφὼν Μῆτιν καίπερ πολυδήνεʼ ἐοῦσαν.
<hesiod. theog. 929h>	συμμάρψας δʼ ὅ γε χερσὶν ἑὴν ἐγκάτθετο νηδὺν
<hesiod. theog. 929i>	δείσας, μὴ τέξῃ κρατερώτερον ἄλλο κεραυνοῦ.
<hesiod. theog. 929j>	τοὔνεκά μιν Κρονίδης ὑψίζυγος αἰθέρι ναίων
<hesiod. theog. 929k>	κάππιεν ἐξαπίνης· ἣ δʼ αὐτίκα Παλλάδʼ Ἀθήνην
<hesiod. theog. 929l>	κύσατο· τὴν μὲν ἔτικτε πατὴρ ἀνδρῶν τε θεῶν τε
<hesiod. theog. 929m>	πὰρ κορυφὴν Τρίτωνος ἐπʼ ὄχθῃσιν ποταμοῖο.
<hesiod. theog. 929n>	Μῆτις δʼ αὖτε Ζηνὸς ὑπὸ σπλάγχνοις λελαθυῖα
<hesiod. theog. 929o>	ἧστο, Ἀθηναίης μήτηρ, τέκταινα δικαίων
<hesiod. theog. 929p>	πλεῖστα θεῶν τε ἰδυῖα καταθνητῶν τʼ ἀνθρώπων,
<hesiod. theog. 929q>	ἔνθα θεὰ παρέδεκτο ὅθεν παλάμαις περὶ πάντων
<hesiod. theog. 929r>	ἀθανάτων ἐκέκασθʼ οἳ Ὀλύμπια δώματʼ ἔχουσιν,
<hesiod. theog. 929s>	αἰγίδα ποιήσασα φοβέστρατον ἔντος Ἀθήνης·
<hesiod. theog. 929t>	σὺν τῇ ἐγείνατό μιν πολεμήια τεύχεʼ ἔχουσαν.
<hesiod. theog. 930>	Ἐκ δʼ Ἀμφιτρίτης καὶ ἐρικτύπου Ἐννοσιγαίου
<hesiod. theog. 931>	Τρίτων εὐρυβίης γένετο μέγας, ὅστε θαλάσσης
<hesiod. theog. 932>	πυθμένʼ ἔχων παρὰ μητρὶ φίλῃ καὶ πατρὶ ἄνακτι
<hesiod. theog. 933>	ναίει χρύσεα δῶ, δεινὸς θεός. αὐτὰρ Ἄρηι
<hesiod. theog. 934>	ῥινοτόρῳ Κυθέρεια Φόβον καὶ Δεῖμον ἔτικτε
<hesiod. theog. 935>	δεινούς, οἵτʼ ἀνδρῶν πυκινὰς κλονέουσι φάλαγγας
<hesiod. theog. 936>	ἐν πολέμῳ κρυόεντι σὺν Ἄρηι πτολιπόρθῳ,
<hesiod. theog. 937>	Ἁρμονίην θʼ, ἣν Κάδμος ὑπέρθυμος θέτʼ ἄκοιτιν.
<hesiod. theog. 938>	Ζηνὶ δʼ ἄρʼ Ἀτλαντὶς Μαίη τέκε κύδιμον Ἑρμῆν,
<hesiod. theog. 939>	κήρυκʼ ἀθανάτων, ἱερὸν λέχος εἰσαναβᾶσα.
<hesiod. theog. 940>	Καδμείη δʼ ἄρα οἱ Σεμέλη τέκε φαίδιμον υἱὸν
<hesiod. theog. 941>	μιχθεῖσʼ ἐν φιλότητι, Διώνυσον πολυγηθέα,
<hesiod. theog. 942>	ἀθάνατον θνητή· νῦν δʼ ἀμφότεροι θεοί εἰσιν.
<hesiod. theog. 943>	Ἀλκμήνη δʼ ἄρʼ ἔτικτε βίην Ἡρακληείην
<hesiod. theog. 944>	μιχθεῖσʼ ἐν φιλότητι Διὸς νεφεληγερέταο.
<hesiod. theog. 945>	ἀγλαΐην δʼ Ἥφαιστος, ἀγακλυτὸς ἀμφιγυήεις,
<hesiod. theog. 946>	ὁπλοτάτην Χαρίτων θαλερὴν ποιήσατʼ ἄκοιτιν.
<hesiod. theog. 947>	χρυσοκόμης δὲ Διώνυσος ξανθὴν Ἀριάδνην,
<hesiod. theog. 948>	κούρην Μίνωος, θαλερὴν ποιήσατʼ ἄκοιτιν.
<hesiod. theog. 949>	τὴν δέ οἱ ἀθάνατον καὶ ἀγήρω θῆκε Κρονίων.
<hesiod. theog. 950>	ἥβην δʼ Ἀλκμήνης καλλισφύρου ἄλκιμος υἱός,
<hesiod. theog. 951>	ἲς Ἡρακλῆος, τελέσας στονόεντας ἀέθλους,
<hesiod. theog. 952>	παῖδα Διὸς μεγάλοιο καὶ Ἥρης χρυσοπεδίλου,
<hesiod. theog. 953>	αἰδοίην θέτʼ ἄκοιτιν ἐν Οὐλύμπῳ νιφόεντι,
<hesiod. theog. 954>	ὄλβιος, ὃς μέγα ἔργον ἐν ἀθανάτοισιν ἀνύσσας
<hesiod. theog. 955>	ναίει ἀπήμαντος καὶ ἀγήραος ἤματα πάντα.
<hesiod. theog. 956>	ἠελίῳ δʼ ἀκάμαντι τέκεν κλυτὸς Ὠκεανίνη
<hesiod. theog. 957>	Περσηὶς Κίρκην τε καὶ Αἰήτην βασιλῆα.
<hesiod. theog. 958>	Αἰήτης δʼ υἱὸς φαεσιμβρότου Ἠελίοιο
<hesiod. theog. 959>	κούρην Ὠκεανοῖο τελήεντος ποταμοῖο
<hesiod. theog. 960>	γῆμε θεῶν βουλῇσιν Ἰδυῖαν καλλιπάρῃον.
<hesiod. theog. 961>	ἣ δέ οἱ Μήδειαν ἐύσφυρον ἐν φιλότητι
<hesiod. theog. 962>	γείναθʼ ὑποδμηθεῖσα διὰ χρυσέην Ἀφροδίτην.
<hesiod. theog. 963>	ὑμεῖς μὲν νῦν χαίρετʼ, Ὀλύμπια δώματʼ ἔχοντες,
<hesiod. theog. 964>	νῆσοί τʼ ἤπειροί τε καὶ ἁλμυρὸς ἔνδοθι πόντος.
<hesiod. theog. 965>	νῦν δὲ θεάων φῦλον ἀείσατε, ἡδυέπειαι
<hesiod. theog. 966>	Μοῦσαι Ὀλυμπιάδες, κοῦραι Διὸς αἰγιόχοιο,
<hesiod. theog. 967>	ὅσσαι δὴ θνητοῖσι παρʼ ἀνδράσιν εὐνηθεῖσαι
<hesiod. theog. 968>	ἀθάναται γείναντο θεοῖς ἐπιείκελα τέκνα.
<hesiod. theog. 969>	Δημήτηρ μὲν Πλοῦτον ἐγείνατο, δῖα θεάων,
<hesiod. theog. 970>	Ἰασίωνʼ ἥρωι μιγεῖσʼ ἐρατῇ φιλότητι
<hesiod. theog. 971>	νειῷ ἔνι τριπόλῳ, Κρήτης ἐν πίονι δήμῳ,
<hesiod. theog. 972>	ἐσθλόν, ὃς εἶσʼ ἐπὶ γῆν τε καὶ εὐρέα νῶτα θαλάσσης
<hesiod. theog. 973>	πάντη· τῷ δὲ τυχόντι καὶ οὗ κʼ ἐς χεῖρας ἵκηται,
<hesiod. theog. 974>	τὸν δʼ ἀφνειὸν ἔθηκε, πολὺν δέ οἱ ὤπασεν ὄλβον.
<hesiod. theog. 975>	Κάδμῳ δʼ Ἁρμονίη, θυγάτηρ χρυσέης Ἀφροδιτης,
<hesiod. theog. 976>	Ἰνὼ καὶ Σεμέλην καὶ Ἀγαυὴν καλλιπάρῃον
<hesiod. theog. 977>	Αὐτονόην θʼ, ἣν γῆμεν Ἀρισταῖος βαθυχαίτης,
<hesiod. theog. 978>	γείνατο καὶ Πολύδωρον ἐυστεφάνῳ ἐνὶ Θήβῃ.
<hesiod. theog. 979>	κούρη δʼ Ὠκεανοῦ, Χρυσάορι καρτεροθύμῳ
<hesiod. theog. 980>	μιχθεῖσʼ ἐν φιλότητι πολυχρύσου Ἀφροδίτης,
<hesiod. theog. 981>	Καλλιρόη τέκε παῖδα βροτῶν κάρτιστον ἁπάντων,
<hesiod. theog. 982>	Γηρυονέα, τὸν κτεῖνε βίη Ἡρακληείη
<hesiod. theog. 983>	βοῶν ἕνεκʼ εἰλιπόδων ἀμφιρρύτῳ εἰν Ἐρυθείῃ.
<hesiod. theog. 984>	Τιθωνῷ δʼ Ἠὼς τέκε Μέμνονα χαλκοκορυστήν,
<hesiod. theog. 985>	Αἰθιόπων βασιλῆα, καὶ Ἠμαθίωνα ἄνακτα.
<hesiod. theog. 986>	αὐτὰρ ὑπαὶ Κεφάλῳ φιτύσατο φαίδιμον υἱόν,
<hesiod. theog. 987>	ἴφθιμον Φαέθοντα, θεοῖς ἐπιείκελον ἄνδρα.
<hesiod. theog. 988>	τόν ῥα νέον τέρεν ἄνθος ἔχοντʼ ἐρικυδέος ἥβης
<hesiod. theog. 989>	παῖδʼ ἀταλὰ φρονέοντα φιλομμειδὴς Ἀφροδίτη
<hesiod. theog. 990>	ὦρτʼ ἀναρεψαμένη, καί μιν ζαθέοις ἐνὶ νηοῖς
<hesiod. theog. 991>	νηοπόλον νύχιον ποιήσατο, δαίμονα δῖον.
<hesiod. theog. 992>	κούρην δʼ Αἰήταο διοτρεφέος βασιλῆος
<hesiod. theog. 993>	Αἰσονίδης βουλῇσι θεῶν αἰειγενετάων
<hesiod. theog. 994>	ἦγε παρʼ Αἰήτεω, τελέσας στονόεντας ἀέθλους,
<hesiod. theog. 995>	τοὺς πολλοὺς ἐπέτελλε μέγας βασιλεὺς ὑπερήνωρ,
<hesiod. theog. 996>	ὑβριστὴς Πελίης καὶ ἀτάσθαλος, ὀβριμοεργός.
<hesiod. theog. 997>	τοὺς τελέσας Ἰαωλκὸν ἀφίκετο, πολλὰ μογήσας,
<hesiod. theog. 998>	ὠκείης ἐπὶ νηὸς ἄγων ἑλικώπιδα κούρην
<hesiod. theog. 999>	Αἰσονίδης, καί μιν θαλερὴν ποιήσατʼ ἄκοιτιν.
<hesiod. theog. 1000>	καί ῥʼ ἥ γε δμηθεῖσʼ ὑπʼ Ἰήσονι, ποιμένι λαῶν,
<hesiod. theog. 1001>	Μήδειον τέκε παῖδα, τὸν οὔρεσιν ἔτρεφε Χείρων
<hesiod. theog. 1002>	Φιλυρίδης· μεγάλου δὲ Διὸς νόος ἐξετελεῖτο.
<hesiod. theog. 1003>	αὐτὰρ Νηρῆος κοῦραι,· ἁλίοιο γέροντος,
<hesiod. theog. 1004>	ἦ τοι μὲν Φῶκον Ψαμάθη τέκε δῖα θεάων
<hesiod. theog. 1005>	Αἰακοῦ ἐν φιλότητι διὰ χρυσέην Ἀφροδίτην,
<hesiod. theog. 1006>	Πηλέι δὲ δμηθεῖσα θεὰ Θέτις ἀργυρόπεζα
<hesiod. theog. 1007>	γείνατʼ Ἀχιλλῆα ῥηξήνορα θυμολέοντα.
<hesiod. theog. 1008>	Αἰνείαν δʼ ἄρʼ ἔτικτεν ἐυστέφανος Κυθέρεια
<hesiod. theog. 1009>	Ἀγχίσῃ ἥρωι μιγεῖσʼ ἐρατῇ φιλότητι
<hesiod. theog. 1010>	Ἴδης ἐν κορυφῇσι πολυπτύχου ὑληέσσης.
<hesiod. theog. 1011>	Κίρκη δʼ, Ἠελίου θυγάτηρ Ὑπεριονίδαο,
<hesiod. theog. 1012>	γείνατʼ Ὀδυσσῆος ταλασίφρονος ἐν φιλότητι
<hesiod. theog. 1013>	Ἄγριον ἠδὲ Λατῖνον ἀμύμονά τε κρατερόν τε·
<hesiod. theog. 1014>	Τηλέγονον δʼ ἄρʼ ἔτικτε διὰ χρυσέην Ἀφροδίτην.
<hesiod. theog. 1015>	οἳ δή τοι μάλα τῆλε μυχῷ νήσων ἱεράων
<hesiod. theog. 1016>	πᾶσιν Τυρσηνοῖσιν ἀγακλειτοῖσιν ἄνασσον.
<hesiod. theog. 1017>	Ναυσίθοον δʼ Ὀδυσῆι Καλυψὼ δῖα θεάων
<hesiod. theog. 1018>	γείνατο Ναυσίνοόν τε μιγεῖσʼ ἐρατῇ φιλότητι.
<hesiod. theog. 1019>	αὗται μὲν θνητοῖσι παρʼ ἀνδράσιν εὐνηθεῖσαι
<hesiod. theog. 1020>	ἀθάναται γείναντο θεοῖς ἐπιείκελα τέκνα.
<hesiod. theog. 1021>	νῦν δὲ γυναικῶν φῦλον ἀείσατε, ἡδυέπειαι
<hesiod. theog. 1022>	Μοῦσαι Ὀλυμπιάδες, κοῦραι Διὸς αἰγιόχοιο.