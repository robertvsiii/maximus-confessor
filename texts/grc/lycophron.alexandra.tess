<lycophr. 1.1> λέξω τὰ πάντα νητρεκῶς, ἅ μ' ἱστορεῖς,
<lycophr. 1.2> ἀρχῆς ἀπ' ἄκρας: ἢν δὲ μηκυνθῇ λόγος,
<lycophr. 1.3> σύγγνωθι δέσποτ': οὐ γὰρ ἥσυχος κόρη
<lycophr. 1.4> ἔλυσε χρησμῶν, ὡς πρίν, αἰόλον στόμα,
<lycophr. 1.5> ἀλλ' ἄσπετον χέασα παμμιγῆ βοὴν
<lycophr. 1.6> δαφνηφάγων φοίβαζεν ἐκ λαιμῶν ὄπα,
<lycophr. 1.7> Σφιγγὸς κελαινῆς γῆρυν ἐκμιμουμένη.
<lycophr. 1.8> τῶν ἅσσα θυμῷ καὶ διὰ μνήμης ἔχω,
<lycophr. 1.9> κλύοις ἄν, ὦναξ, κἀναπεμπάζων φρενὶ
<lycophr. 1.10> πυκνῇ διοίχνει δυσφάτους αἰνιγμάτων
<lycophr. 1.11> οἴμας τυλίσσων, ᾗπερ εὐμαθὴς τρίβος
<lycophr. 1.12> ὀρθῇ κελεύθῳ τἀν σκότῳ ποδηγετεῖ.
<lycophr. 1.13> ἐγὼ δ' ἄκραν βαλβῖδα μηρίνθου σχάσας,
<lycophr. 1.14> ἄνειμι λοξῶν εἰς διεξόδους ἐπῶν,
<lycophr. 1.15> πρώτην ἀράξας νύσσαν ὡς πτηνὸς δρομεύς.
<lycophr. 1.16> ̓Ηὼς μὲν αἰπὺν ἄρτι Φηγίου πάγον
<lycophr. 1.17> κραιπνοῖς ὑπερποτᾶτο Πηγάσου πτεροῖς,
<lycophr. 1.18> Τιθωνὸν ἐν κοίταισι τῆς Κέρνης πέλας
<lycophr. 1.19> λιποῦσα, τὸν σὸν ἀμφιμήτριον κάσιν.
<lycophr. 1.20> οἱ δ' οὖσα γρώνης εὐγάληνα χερμάδος
<lycophr. 1.21> ναῦται λίαζον κἀπὸ γῆς ἐσχάζοσαν
<lycophr. 1.22> ὕσπληγγας. αἱ δὲ παρθενοκτόνον Θέτιν
<lycophr. 1.23> ἰουλόπεζοι θεῖνον εὐῶπες σπάθαις
<lycophr. 1.24> πελαργοχρῶτες, αἱ Φαλακραῖαι κόραι,
<lycophr. 1.25> ὑπὲρ Καλυδνῶν λευκὰ φαίνουσαι πτίλα,
<lycophr. 1.26> ἄφλαστα, καὶ φώσσωνας ὠργυιωμένους
<lycophr. 1.27> ἀπαρκτίαις πρηστῆρος αἴθωνος πνοαῖς.
<lycophr. 1.28> ἡ δ' ἔνθεον σχάσασα βακχεῖον στόμα,
<lycophr. 1.29> ἄτης ἀπ' ἄκρων βουπλανοκτίστων λόφων,
<lycophr. 1.30> τοιῶνδ' ἀπ' ἀρχῆς ἦρχ' ̓Αλεξάνδρα λόγων:
<lycophr. 1.31> αἰαῖ, τάλαινα θηλαμών, κεκαυμένη
<lycophr. 1.32> καὶ πρόσθε μὲν πεύκαισιν οὐλαμηφόροις
<lycophr. 1.33> τριεσπέρου λέοντος, ὅν ποτε γνάθοις
<lycophr. 1.34> Τρίτωνος ἠμάλαψε κάρχαρος κύων:
<lycophr. 1.35> ἔμπνους δὲ δαιτρὸς ἡπάτων φλοιδούμενος
<lycophr. 1.36> τινθῷ λέβητος ἀφλόγοις ἐπ' ἐσχάραις
<lycophr. 1.37> σμήριγγας ἐστάλαξε κωδείας πέδῳ,
<lycophr. 1.38> ὁ τεκνοραίστης, λυμεὼν ἐμῆς πάτρας,
<lycophr. 1.39> ὁ δευτέραν τεκοῦσαν ἄτρωτον βαρεῖ
<lycophr. 1.40> τύψας ἀτράκτῳ στέρνον, ἔν τ' αὐλῷ μέσῳ
<lycophr. 1.41> πατρὸς παλαιστοῦ χερσὶν ὀχμάσας δέμας
<lycophr. 1.42> Κρόνου παρ' αἰπὺν ὄχθον, ἔνθα γηγενοῦς
<lycophr. 1.43> ἵππων ταρακτής ἐστιν ̓Ισχένου τάφος,
<lycophr. 1.44> ὁ τὴν θαλάσσης Αὐσονίτιδος μυχοὺς
<lycophr. 1.45> στενοὺς ὀπιπεύουσαν ἀγρίαν κύνα
<lycophr. 1.46> κτανὼν ὑπὲρ σπήλυγγος ἰχθυωμένην,
<lycophr. 1.47> ταυροσφάγον λέαιναν, ἣν αὖθις πατὴρ
<lycophr. 1.48> σάρκας καταίθων λοφνίσιν δωμήσατο,
<lycophr. 1.49> Λέπτυνιν οὐ τρέμουσαν, οὐδαίαν θεόν:
<lycophr. 1.50> ἐξηνάριξεν ὅν ποτ' ἀξίφῳ δόλῳ
<lycophr. 1.51> νέκυς, τὸν ̔́Αιδην δεξιούμενον πάλαι:
<lycophr. 1.52> λεύσσω σε, τλῆμον, δεύτερον πυρουμένην
<lycophr. 1.53> ταῖς τ' Αἰακείοις χερσὶ τοῖς τε Ταντάλου
<lycophr. 1.54> Λέτριναν οἰκουροῦσι λειψάνοις πυρὸς
<lycophr. 1.55> παιδὸς καταβρωθέντος αἰθάλῳ δέμας,
<lycophr. 1.56> τοῖς Τευταρείοις βουκόλου πτερώμασι:
<lycophr. 1.57> τὰ πάντα πρὸς φῶς ἡ βαρύζηλος δάμαρ,
<lycophr. 1.58> στείλασα κοῦρον τὸν κατήγορον χθονός,
<lycophr. 1.59> ἄξει, πατρὸς μομφαῖσιν ἠγριωμένη,
<lycophr. 1.60> λέκτρων θ' ἕκατι τῶν τ' ἐπεισάκτων γάμων.
<lycophr. 1.61> αὐτὴ δὲ φαρμακουργός, οὐκ ἰάσιμον
<lycophr. 1.62> ἕλκος δρακοῦσα τοῦ ξυνευνέτου λυγρὸν
<lycophr. 1.63> Γιγαντοραίστοις ἄρδισιν τετρωμένου
<lycophr. 1.64> πρὸς ἀνθοπλίτου, ξυνὸν ὀγχήσει μόρον,
<lycophr. 1.65> πύργων ἀπ' ἄκρων πρὸς νεόδμητον νέκυν
<lycophr. 1.66> ῥοιζηδὸν ἐκβράσασα κύμβαχον δέμας:
<lycophr. 1.67> πόθῳ δὲ τοῦ θανόντος ἠγκιστρωμένη,
<lycophr. 1.68> ψυχὴν περὶ σπαίροντι φυσήσει νεκρῷ.
<lycophr. 1.69> στένω, στένω σε δισσὰ καὶ τριπλᾶ, δορὸς
<lycophr. 1.70> αὖθις πρὸς ἀλκὴν καὶ διαρπαγὰς δόμων
<lycophr. 1.71> καὶ πῦρ ἐναυγάζουσαν αἰστωτήριον.
<lycophr. 1.72> στένω σε, πάτρα, καὶ τάφους ̓Ατλαντίδος
<lycophr. 1.73> δύπτου κέλωρος, ὅς ποτ' ἐν ῥαπτῷ κύτει,
<lycophr. 1.74> ὁποῖα πορκὸς ̓Ιστριεὺς τετρασκελής,
<lycophr. 1.75> ἀσκῷ μονήρης ἀμφελυτρώσας δέμας,
<lycophr. 1.76> ̔Ρειθυμνιάτης κέπφος ὣς ἐνήξατο,
<lycophr. 1.77> Ζήρυνθον ἄντρον τῆς κυνοσφαγοῦς θεᾶς
<lycophr. 1.78> λιπὼν ἐρυμνὸν κτίσμα Κυρβάντων Σάον,
<lycophr. 1.79> ὅτ' ἠμάθυνε πᾶσαν ὀμβρήσας χθόνα
<lycophr. 1.80> Ζηνὸς καχλάζων νασμός: οἱ δὲ πρὸς πέδῳ
<lycophr. 1.81> πύργοι κατηρείποντο, τοὶ δὲ λοισθίαν
<lycophr. 1.82> νήχοντο μοῖραν προὐμμάτων δεδορκότες.
<lycophr. 1.83> φηγὸν δὲ καὶ δρύκαρπα καὶ γλυκὺν βότρυν
<lycophr. 1.84> φάλλαι τε καὶ δελφῖνες αἵ τ' ἐπ' ἀρσένων
<lycophr. 1.85> φέρβοντο φῶκαι λέκτρα θουρῶσαι βροτῶν.
<lycophr. 1.86> λεύσσω θέοντα γρυνὸν ἐπτερωμένον
<lycophr. 1.87> τρήρωνος εἰς ἅρπαγμα Πεφναίας κυνός,
<lycophr. 1.88> ἣν τόργος ὑγρόφοιτος ἐκλοχεύεται,
<lycophr. 1.89> κελυφάνου στρόβιλον ὠστρακωμένην.
<lycophr. 1.90> καὶ δή σε ναύτην ̔Αχερουσία τρίβος
<lycophr. 1.91> καταιβάτις πύγαργον, οὐ πατρὸς κόπρους
<lycophr. 1.92> στείβοντα ῥακτῶν βουστάθμων, ξενώσεται,
<lycophr. 1.93> ὡς πρόσθε, κάλλους τὸν θυωρίτην τριπλαῖς.
<lycophr. 1.94> ἀλλ' ὀστρίμων μὲν ἀντὶ Γαμφηλὰς ὄνου
<lycophr. 1.95> καὶ Λᾶν περάσεις, ἀντὶ δ' εὐχίλου κάπης
<lycophr. 1.96> καὶ μηλιαυθμῶν ἠδὲ χερσαίας πλάτης
<lycophr. 1.97> τράμπις ς' ὀχήσει καὶ Φερέκλειοι πόδες
<lycophr. 1.98> δισσὰς σαλάμβας κἀπὶ Γυθείου πλάκας,
<lycophr. 1.99> ἐν αἷσι πρὸς κύνουρα καμπύλους σχάσας
<lycophr. 1.100> πεύκης ὀδόντας, ἕκτορας πλημμυρίδος,
<lycophr. 1.101> σκαρθμῶν ἰαύσεις εἰναφώσσωνα στόλον.
<lycophr. 1.102> καὶ τὴν ἄνυμφον πόρτιν ἁρπάσας λύκος,
<lycophr. 1.103> δυοῖν πελειαῖν ὠρφανισμένην γονῆς
<lycophr. 1.104> καὶ δευτέραν εἰς ἄρκυν ὀθνείων βρόχων
<lycophr. 1.105> ληῖτιν ἐμπταίσασαν ἰξευτοῦ πτερῷ,
<lycophr. 1.106> Θύσαισιν ἁρμοῖ μηλάτων ἀπάργματα
<lycophr. 1.107> φλέγουσαν ἐν κρόκαισι καὶ Βύνῃ θεᾷ,
<lycophr. 1.108> θρέξεις ὑπὲρ Σκάνδειαν Αἰγίλου τ' ἄκραν,
<lycophr. 1.109> αἴθων ἐπακτὴρ καγχαλῶν ἀγρεύματι.
<lycophr. 1.110> νήσῳ δ' ἐνὶ δράκοντος ἐκχέας πόθον
<lycophr. 1.111> ̓Ακτῆς, διμόρφου γηγενοῦς σκηπτουχίας,
<lycophr. 1.112> τὴν δευτέραν ἕωλον οὐκ ὄψει Κύπριν,
<lycophr. 1.113> ψυχρὸν παραγκάλισμα κἀξ ὀνειράτων
<lycophr. 1.114> κεναῖς αφάσσων ὠλέναισι δέμνια.
<lycophr. 1.115> ὁ γάρ σε συλλέκτροιο Φλεγραίας πόσις
<lycophr. 1.116> στυγνὸς Τορώνης, ᾧ γέλως ἀπέχθεται
<lycophr. 1.117> καὶ δάκρυ, νῆις δ' ἐστὶ καὶ τητώμενος
<lycophr. 1.118> ἀμφοῖν, ὁ Θρῄκης ἔκ ποτ' εἰς ἐπακτίαν
<lycophr. 1.119> Τρίτωνος ἐκβολαῖσιν ἠλοκισμένην
<lycophr. 1.120> χέρσον περάσας, οὐχὶ ναυβάτῃ στόλῳ,
<lycophr. 1.121> ἀλλ' ἀστίβητον οἶμον, οἷά τις σιφνεύς,
<lycophr. 1.122> κευθμῶνος ἐν σήραγγι τετρήνας μυχούς,
<lycophr. 1.123> νέρθεν θαλάσσης ἀτραποὺς διήνυσε,
<lycophr. 1.124> τέκνων ἀλύξας τὰς ξενοκτόνους πάλας
<lycophr. 1.125> καὶ πατρὶ πέμψας τὰς ἐπηκόους λιτὰς
<lycophr. 1.126> στῆσαι παλίμπουν εἰς πάτραν, ὅθεν πλάνης
<lycophr. 1.127> Παλληνίαν ἐπῆλθε γηγενῶν τροφόν—
<lycophr. 1.128> κεῖνός σε, Γουνεὺς ὥσπερ, ἐργάτης δίκης
<lycophr. 1.129> τῆς θ' ̔Ηλίου θυγατρὸς ̓Ιχναίας βραβεύς,
<lycophr. 1.130> ἐπεσβολήσας λυγρὰ νοσφιεῖ γάμων,
<lycophr. 1.131> λίπτοντα κάσσης ἐκβαλὼν πελειάδος:
<lycophr. 1.132> ὅς τοὺς Λύκου τε καὶ Χιμαιρέως τάφους
<lycophr. 1.133> χρησμοῖσι κυδαίνοντας οὐκ αἰδούμενος
<lycophr. 1.134> οὐδ' ̓Ανθέως ἔρωτας οὐδὲ τὸν ξένοις
<lycophr. 1.135> σύνδορπον Αἰγαίωνος ἁγνίτην πάγον
<lycophr. 1.136> ἔτλης θεῶν ἀλοιτὸς ἐκβῆναι δίκην,
<lycophr. 1.137> λάξας τράπεζαν κἀνακυπώσας Θέμιν,
<lycophr. 1.138> ἄρκτου τιθήνης ἐκμεμαγμένος τρόπους.
<lycophr. 1.139> τοιγὰρ ψαλάξεις εἰς κενὸν νευρᾶς κτύπον,
<lycophr. 1.140> ἄσιτα κὰδώρητα φορμίζων μέλη:
<lycophr. 1.141> κλαίων δὲ πάτραν τὴν πρὶν ῇθαλωμένην
<lycophr. 1.142> ἵξῃ χεροῖν εἴδωλον ἠγκαλισμένος
<lycophr. 1.143> τῆς πενταλέκτρου θυιάδος Πλευρωνίας.
<lycophr. 1.144> γυιαὶ γὰρ εὐναστῆρας ἄμναμοι τριπλαῖς
<lycophr. 1.145> πήναις κατεκλώσαντο δηναιᾶς ̔Αλός
<lycophr. 1.146> νυμφεῖα πεντάγαμβρα δαίσασθαι γάμων.
<lycophr. 1.147> δοιὼ μὲν ἁρπακτῆρας αὐγάσει λύκους,
<lycophr. 1.148> πτηνοὺς τριόρχας αἰετοὺς ὀφθαλμίας,
<lycophr. 1.149> τὸν δ' ἐκ Πλυνοῦ τε κἀπὸ Καρικῶν ποτῶν
<lycophr. 1.150> βλαστόντα ῥίζης, ἡμικρῆτα βάρβαρον,
<lycophr. 1.151> ̓Επειόν, οὐκ ̓Αργεῖον ἀκραιφνῆ γοναῖς.
<lycophr. 1.152> οὗ πάππον ἐν γαμφαῖσιν ̓Ενναία ποτὲ
<lycophr. 1.153> ̔́Ερκυνν' ̓Ερινὺς Θουρία Ξιφηφόρος
<lycophr. 1.154> ἄσαρκα μιστύλασα τύμβευσεν φάρῳ,
<lycophr. 1.155> τὸν ὠλενὶτην χόνδρον ἐνδατουμένη.
<lycophr. 1.156> ὃν δὴ δὶς ἡβήσαντα καὶ βαρὺν πόθον
<lycophr. 1.157> φυγόντα Ναυμέδοντος ἁρπακτήριον
<lycophr. 1.158> ἔστειλ' ̓Ερεχθεὺς εἰς Λετριναίους γύας
<lycophr. 1.159> λευρὰν ἀλετρεύσοντα Μόλπιδος πέτραν,
<lycophr. 1.160> τοῦ Ζηνὶ δαιτρευθέντος ̓Ομβρίῳ δέμας,
<lycophr. 1.161> γαμβροκτόνον ῥαίσοντα πενθεροφθόροις
<lycophr. 1.162> βουλαῖς ἀνἀγνοις, ἃς ὁ Καδμίλου γόνος
<lycophr. 1.163> ἤρτυσε. τὸν δὲ λοῖσθον ἐκπιὼν σκύφον
<lycophr. 1.164> φερωνύμους ἔδυψε Νηρέως τάφους,
<lycophr. 1.165> πανώλεθρον κηλῖδα θωύξας γένει,
<lycophr. 1.166> ὁ τὴν πόδαργον Ψύλλαν ἡνιοστροφῶν
<lycophr. 1.167> καὶ τὴν ὁπλαῖς ̔́Αρπινναν ̔Αρπυίαις ἴσην.
<lycophr. 1.168> τὸν δ' αὖ τέταρτον αὐθόμαιμον ὄψεται
<lycophr. 1.169> κίρκου καταρρακτῆρος, ὅν τε συγγόνων
<lycophr. 1.170> τὰ δευτερεῖα τῆς δαϊσφάλτου πάλης
<lycophr. 1.171> λαβόντα κηρύξουσιν. ἐν δὲ δεμνίοις
<lycophr. 1.172> τὸν ἐξ ὀνείρων πέμπτον ἐστροβημένον
<lycophr. 1.173> εἰδωλοπλάστῳ προσκαταξανεῖ ῥέθει,
<lycophr. 1.174> τὸν μελλόνυμφον εὐνέτην Κυταϊκῆς,
<lycophr. 1.175> τῆς ξεινοβάκχης, ὅν ποτ' Οἰνώνης φυγάς,
<lycophr. 1.176> μύρμων τὸν ἑξάπεζον ἀνδρώσας στρατόν,
<lycophr. 1.177> Πελασγικὸν Τυφῶνα γεννᾶται πατήρ,
<lycophr. 1.178> ἀφ' ἑπτὰ παίδων φεψάλῳ σποδουμένων
<lycophr. 1.179> μοῦνον φλέγουσαν ἐξαλύξαντα σποδόν.
<lycophr. 1.180> χὠ μὲν παλιμπόρευτον ἵξεται τρίβον,
<lycophr. 1.181> σφῆκας δαφοινοὺς χηραμῶν ἀνειρύσας,
<lycophr. 1.182> ὁποῖα κοῦρος δῶμα κινήσας καπνῷ:
<lycophr. 1.183> οἱ δ' αὖ προγεννήτειραν οὐλαμωνύμου
<lycophr. 1.184> βύκταισι χερνίψαντες ὠμησταὶ πόριν,
<lycophr. 1.185> τοῦ Σκυρίου δράκοντος ἔντοκον λεχώ,
<lycophr. 1.186> ἣν ὁ ξύνευνος Σαλμυδησίας ἁλὸς
<lycophr. 1.187> ἐντὸς ματεύων, ̔Ελλάδος καρατόμον,
<lycophr. 1.188> δαρὸν φαληριῶσαν οἰκήσει σπίλον
<lycophr. 1.189> Κελτοῦ πρὸς ἐκβολαῖσι λιμναίων ποτῶν,
<lycophr. 1.190> ποθῶν δάμαρτα, τήν ποτ' ἐν σφαγαῖς κεμὰς
<lycophr. 1.191> λαιμὸν προθεῖσα φασγάνων ἒκ ῥύσεται.
<lycophr. 1.192> βαθὺς δ' ἔσω ῥηγμῖνος αὐδηθήσεται
<lycophr. 1.193> ἔρημος ἐν κρόκαισι νυμφίου δρόμος,
<lycophr. 1.194> στένοντος ἄτας καὶ κενὴν ναυκληρίαν
<lycophr. 1.195> καὶ τὴν ἄφαντον εἶδος ἠλλοιωμένην
<lycophr. 1.196> γραῖαν σφαγείων ἠδὲ χερνίβων πέλας
<lycophr. 1.197> ̔́Αιδου τε παφλάζοντος ἐκ βυθῶν φλογὶ
<lycophr. 1.198> κρατῆρος, ὃν μέλαινα ποιφύξει φθιτῶν
<lycophr. 1.199> σάρκας λεβητίζουσα δαιταλουργίᾳ.
<lycophr. 1.200> χὠ μὲν πατήσει χῶρον αἰάζων Σκύθην,
<lycophr. 1.201> εἰς πέντε που πλειῶνας ἱμείρων λέχους.
<lycophr. 1.202> οἱ δ' ἀμφὶ βωμὸν τοῦ προμάντιος Κρόνου
<lycophr. 1.203> σὺν μητρὶ τέκνων νηπίων κρεανόμου
<lycophr. 1.204> ὅρκων τὸ δευτεροῦχον ἄρσαντες ζυγὸν
<lycophr. 1.205> στερρὰν ἐνοπλίσουσιν ὠλέναις πλάτην,
<lycophr. 1.206> σωτῆρα Βάκχον τῶν πάροιθε πημάτων
<lycophr. 1.207> Σφάλτην ἀνευάζοντες, ᾧ ποτ' ἐν μυχοῖς
<lycophr. 1.208> Δελφινίου παρ' ἄντρα Κερδῴου θεοῦ
<lycophr. 1.209> Ταύρῳ κρυφαίας χέρνιβας κατάρξεται
<lycophr. 1.210> ὁ χιλίαρχος τοῦ πολιρραίστου στρατοῦ.
<lycophr. 1.211> ᾧ θυμάτων πρόσπαιον ἐκτίνων χάριν
<lycophr. 1.212> δαίμων ̓Ενόρχης Φιγαλεὺς Φαυστήριος
<lycophr. 1.213> λέοντα θοίνης, ἴχνος ἐμπλέξας λύγοις,
<lycophr. 1.214> σχήσει, τὸ μὴ πρόρριζον αἰστῶσαι στάχυν
<lycophr. 1.215> κείροντ' ὀδόντι καὶ λαφυστίαις γνάθοις.
<lycophr. 1.216> λεύσσω πάλαι δὴ σπεῖραν ὁλκαίων κακῶν,
<lycophr. 1.217> σύρουσαν ἅλμῃ κἀπιροιζοῦσαν πάτρᾳ
<lycophr. 1.218> δεινὰς ἀπειλὰς καὶ πυριφλέκτους βλάβας.
<lycophr. 1.219> ̔Ως μή σε Κάδμος ὤφελ' ἐν περιρρύτῳ
<lycophr. 1.220> ̓́Ισσῃ φυτεῦσαι δυσμενῶν ποδηγέτην,
<lycophr. 1.221> τέταρτον ἐξ ̓́Ατλαντος ἀθλίου σπόρον,
<lycophr. 1.222> τῶν αὐθομαίμων συγκατασκάπτην Πρύλιν,
<lycophr. 1.223> τόμουρε πρὸς τὰ λῷστα νημερτέστατε:
<lycophr. 1.224> μήδ' Αἰσακείων οὑμὸς ὤφελεν πατὴρ
<lycophr. 1.225> χρησμῶν ἀπῶσαι νυκτίφοιτα δείματα,
<lycophr. 1.226> μιᾷ δὲ κρύψαι τοὺς διπλοῦς ὑπὲρ πάτρας
<lycophr. 1.227> μοίρᾳ, τεφρώσας γυῖα Λημναίῳ πυρί:
<lycophr. 1.228> οὐκ ἂν τοσῶνδε κῦμ' ἐπέκλυσεν κακῶν.
<lycophr. 1.229> καὶ δὴ Παλαίμων δέρκεται βρεφοκτόνος
<lycophr. 1.230> ζέουσαν αἰθυίαισι πλεκτανοστόλοις
<lycophr. 1.231> γραῖαν ξύνευνον ̓Ωγένου Τιτηνίδα.
<lycophr. 1.232> καὶ δὴ διπλᾶ σὺν πατρὶ ῥαίεται τέκνα,
<lycophr. 1.233> στερρῷ τυπέντι κλεῖδας εὐάρχῳ μύλῳ,
<lycophr. 1.234> τὰ πρόσθεν αὐλητῆρος ἐκπεφευγότα
<lycophr. 1.235> ψυδραῖσι φήμαις λαρνακοφθόρους ῥιφάς,
<lycophr. 1.236> ᾧ δὴ πιθήσας στυγνὸς ἄρταμος τέκνων,
<lycophr. 1.237> αἰθυιόθρεπτος πορκέων λιναγρέτης,
<lycophr. 1.238> κρηθμοῖσι καὶ ῥαιβοῖσι νηρίταις φίλος,
<lycophr. 1.239> χηλῷ κατεδρύφαξε διπτύχους γονάς.
<lycophr. 1.240> σὺν τοῖς δ' ὁ τλήμων, μητρὸς οὐ φράσας θεᾶς
<lycophr. 1.241> μνήμων ἐφετμάς, ἀλλᾶ ληθάργῳ σφαλείς,
<lycophr. 1.242> πρηνὴς θανεῖται στέρνον οὐτασθεὶς ξίφει.
<lycophr. 1.243> καὶ δὴ στένει Μύρινα καὶ παράκτιοι
<lycophr. 1.244> ἵππων φριμαγμὸν ᾐόνες δεδεγμέναι,
<lycophr. 1.245> ὅταν Πελασγὸν ἅλμα λαιψηροῦ ποδὸς
<lycophr. 1.246> εἰς θῖν' ἐρείσας λοισθίαν αἴθων λύκος
<lycophr. 1.247> κρηναῖον ἐξ ἄμμοιο ῥοιβδήσῃ γάνος,
<lycophr. 1.248> πηγὰς ἀνοίξας τὰς πάλαι κεκρυμμένας.
<lycophr. 1.249> καὶ δὴ καταίθει γαῖαν ὀρχηστὴς ̓́Αρης,
<lycophr. 1.250> στρόμβῳ τὸν αἱματηρὸν ἐξάρχων νόμον.
<lycophr. 1.251> ἅπασα δὲ χθὼν προὐμμάτων δῃουμένη
<lycophr. 1.252> κεῖται, πέφρικαν δ' ὥστε ληίου γύαι
<lycophr. 1.253> λόγχαις ἀποστίλβοντες, οἰμωγὴ δέ μοι
<lycophr. 1.254> ἐν ὠσὶ πύργων ἐξ ἄκρων ἰνδάλλεται,
<lycophr. 1.255> πρὸς αἰθέρος κυροῦσα νηνέμους ἕδρας,
<lycophr. 1.256> γόῳ γυναικῶν καὶ καταρραγαῖς πέπλων,
<lycophr. 1.257> ἄλλην ἐπ' ἄλλῃ συμφορὰν δεδεγμένων.
<lycophr. 1.258> ̓Εκεῖνό ς', ὦ τάλαινα καρδία, κακὸν
<lycophr. 1.259> ἐκεῖνο δάψει πημάτων ὑπέρτατον,
<lycophr. 1.260> εὖτ' ἂν λαβράζων περκνὸς αἰχμητὴς χάρων,
<lycophr. 1.261> πτεροῖσι χέρσον αἰετὸς διαγράφων
<lycophr. 1.262> ῥαιβῷ τυπωτὴν τόρμαν ἀγκύλῃ βάσει,
<lycophr. 1.263> κλάζων τ' ἄμικτον στόματι ῥιγίστην βοήν,
<lycophr. 1.264> τὸν φίλτατόν σου τῶν ἀγαστόρων τρόφιν
<lycophr. 1.265> Πτῴου τε πατρός ἁρπάσας μετάρσιον,
<lycophr. 1.266> ὄνυξι γαμφηλαῖσί θ' αἱμάσσων δέμας,
<lycophr. 1.267> ἔγχωρα τίφη καὶ πέδον χραίνῃ φόνῳ,
<lycophr. 1.268> λευρᾶς βοώτης γατομῶν δι' αὔλακος.
<lycophr. 1.269> λαβὼν δὲ ταύρου τοῦ πεφασμένου δάνος,
<lycophr. 1.270> σκεθρῷ ταλάντῳ τρυτάνης ἠρτημένον,
<lycophr. 1.271> αὖθις τὸν ἀντίποινον ἐγχέας ἴσον
<lycophr. 1.272> Πακτώλιον σταθμοῖσι τηλαυγῆ μύδρον,
<lycophr. 1.273> κρατῆρα Βάκχου δύσεται, κεκλαυσμένος
<lycophr. 1.274> νύμφαισιν αἳ φίλαντο Βηφύρου γάνος
<lycophr. 1.275> Λειβηθρίην θ' ὕπερθε Πιμπλείας σκοπήν,
<lycophr. 1.276> ὁ νεκροπέρνας, ὃς προδειμαίνων πότμον
<lycophr. 1.277> καὶ θῆλυν ἀμφὶ σῶμα τλήσεται πέπλον
<lycophr. 1.278> δῦναι, παρ' ἱστοῖς κερκίδος ψαύσας κρότων,
<lycophr. 1.279> καὶ λοῖσθος εἰς γῆν δυσμενῶν ῥῖψαι πόδα,
<lycophr. 1.280> τὸ σόν, ξύναιμε, κἀν ὕπνῳ πτήσσων δόρυ.
<lycophr. 1.281> ὦ δαῖμον, οἷον κίον' αἰστώσεις δόμων,
<lycophr. 1.282> ἔρεισμα πάτρας δυστυχοῦς ὑποσπάσας:
<lycophr. 1.283> οὐ μὴν ἀνατεί γ' οὐδ' ἄνευ μόχθων πικρῶν
<lycophr. 1.284> πένθους θ' ὁ λῃστὴς Δωριεὺς γελᾷ στρατός,
<lycophr. 1.285> ἐπεγκαχάζων τοῦ δεδουπότος μόρῳ,
<lycophr. 1.286> ἀλλ' ἀμφὶ πρύμναις τὴν πανυστάτην δραμὼν
<lycophr. 1.287> πεύκαις βίου βαλβῖδα συμφλεχθήσεται,
<lycophr. 1.288> καλῶν ἐπ' εὐχαῖς πλεῖστα Φύξιον Δία
<lycophr. 1.289> πορθουμένοισι κῆρας ἀρκέσαι πικράς.
<lycophr. 1.290> τότ' οὔτε τάφρος, οὔτε ναυλόχων σταθμῶν
<lycophr. 1.291> πρόβλημα καὶ σταυροῖσι κορσωτὴ πτέρυξ,
<lycophr. 1.292> οὐ γεῖσα χραισμήσουσιν, οὐδ' ἐπάλξιες:
<lycophr. 1.293> ἀλλ' ὡς μέλισσαι συμπεφυρμένοι καπνῷ
<lycophr. 1.294> καὶ λιγνύος ῥιπαῖσι καὶ γρυνῶν βολαῖς
<lycophr. 1.295> ἄφλαστα καὶ κόρυμβα καὶ κλῃδῶν θρόνους
<lycophr. 1.296> πυκνοὶ κυβιστητῆρες ἐξ ἑδωλίων
<lycophr. 1.297> πηδῶντες αἱμάξουσιν ὀθνείαν κόνιν.
<lycophr. 1.298> πολλοὺς δ' ἀριστεῖς πρωτόλειά θ' ̔Ελλάδος
<lycophr. 1.299> αἰχμῇ φέροντας καὶ σποραῖς ὠγκωμένους,
<lycophr. 1.300> αἱ σαὶ καταξανοῦσιν ὄβριμοι χέρες,
<lycophr. 1.301> φόνῳ βλύουσαι κἀπιμαιμῶσαι μάχης.
<lycophr. 1.302> ἐγὼ δὲ πένθος οὐχὶ μεῖον οἴσομαι,
<lycophr. 1.303> τὰς σὰς στένουσα καὶ δι' αἰῶνος ταφάς.
<lycophr. 1.304> οἰκτρὸν γάρ, οἰκτρὸν κεῖν' ἐπόψομαι φάος
<lycophr. 1.305> καὶ πημάτων ὕψιστον, ὧν κράντης χρόνος,
<lycophr. 1.306> μήνης ἑλίσσων κύκλον, αὐδηθήσεται.
<lycophr. 1.307> αἰαῖ, στενάζω καὶ σὸν εὔγλαγον θάλος,
<lycophr. 1.308> ὦ σκύμνε, τερπνὸν ἀγκάλισμα συγγόνων,
<lycophr. 1.309> ὅς τ' ἄγριον δράκοντα πυρφόρῳ βαλὼν
<lycophr. 1.310> ἴυγγι τόξων, τὸν τυπέντα δ' ἐν βρόχοις
<lycophr. 1.311> μάρψας ἀφύκτοις βαιὸν ἀστεργῆ χρόνον,
<lycophr. 1.312> πρὸς τοῦ δαμέντος αὐτὸς οὐ τετρωμένος,
<lycophr. 1.313> καρατομηθεὶς τύμβον αἱμάξεις πατρός.
<lycophr. 1.314> οἴμοι δυσαίων, καὶ διπλᾶς ἀηδόνας
<lycophr. 1.315> καὶ σόν, τάλαινα, πότμον αἰάζω, σκύλαξ.
<lycophr. 1.316> ὧν τὴν μὲν αὐτόπρεμνον ἡ τοκὰς κόνις
<lycophr. 1.317> χανοῦσα κευθμῷ χείσεται διασφάγος,
<lycophr. 1.318> λεύσσουσαν ἄτην ἀγχίπουν στεναγμάτων,
<lycophr. 1.319> ἵν' ἄλμα πάππου καὶ χαμευνάδος μόροι
<lycophr. 1.320> τῆς λαθρονύμφου πόρτιος μεμιγμένοι
<lycophr. 1.321> σκύμνῳ κέχυνται, πρὶν λαφύξασθαι γάνος,
<lycophr. 1.322> πρὶν ἐκ λοχείας γυῖα χυτλῶσαι δρόσῳ:
<lycophr. 1.323> σὲ δ' ὠμὰ πρὸς νυμφεῖα καὶ γαμηλίους
<lycophr. 1.324> ἄξει θυηλὰς στυγνὸς ̓́Ιφιδος λέων,
<lycophr. 1.325> μητρὸς κελαινῆς χέρνιβας μιμούμενος,
<lycophr. 1.326> ἣν εἰς βαθεῖαν λαιμίσας ποιμανδρίαν
<lycophr. 1.327> στεφηφόρον βοῦν δεινὸς ἄρταμος δράκων
<lycophr. 1.328> ῥαίσει τριπάτρῳ φασγάνῳ Κανδάονος,
<lycophr. 1.329> λύκοις τὸ πρωτόσφακτον ὅρκιον σχάσας.
<lycophr. 1.330> σὲ δ' ἀμφὶ κοίλην αἰχμάλωτον ᾐόνα
<lycophr. 1.331> πρέσβυν Δολόγκων δημόλευστον ὠλένῃ
<lycophr. 1.332> ἐπεσβόλοις ἀραῖσιν ἠρεθισμένῃ
<lycophr. 1.333> κρύψει κύπασσις χερμάδων ἐπομβρίᾳ,
<lycophr. 1.334> Μαίρας ὅταν φαιουρὸν ἀλλάξῃς δομήν.
<lycophr. 1.335> ὁ δ' ἀμφὶ τύμβῳ τἀγαμέμνονος δαμεὶς
<lycophr. 1.336> κρηπῖδα πήγῳ νέρθε καλλυνεῖ πλόκῳ,
<lycophr. 1.337> ὁ πρὸς καλύπτρης τῆς ὁμαίμονος τάλας
<lycophr. 1.338> ὠνητὸς αἰθαλωτὸν εἰς πάτραν μολών,
<lycophr. 1.339> τὸ πρὶν δ' ἀμυδρὸν οὔνομ' αἰστώσας σκότῳ,
<lycophr. 1.340> ὅταν χέλυδρος πυρσὸν ὠμόθριξ βαρὺν
<lycophr. 1.341> ἀπεμπολητὴς τῆς φυταλμίας χθονὸς
<lycophr. 1.342> φλέξας τὸν ὠδίνοντα μορμωτὸν λόχον
<lycophr. 1.343> ἀναψαλάξῃ γαστρὸς ἑλκύσας ζυγά,
<lycophr. 1.344> τῆς Σισυφείας δ' ἀγκύλης λαμπουρίδος
<lycophr. 1.345> λάμψῃ κακὸν φρύκτωρον αὐτανέψιος
<lycophr. 1.346> τοῖς εἰς στενὴν Λεύκοφρυν ἐκπεπλωκόσι
<lycophr. 1.347> καὶ παιδοβρῶτος Πορκέως νήσους διπλᾶς.
<lycophr. 1.348> ἐγὼ δὲ τλήμων ἡ γάμους ἀρνουμένη,
<lycophr. 1.349> ἐν παρθενῶνος λαΐνου τυκίσμασιν
<lycophr. 1.350> ἄνις τεράμνων εἰς ἀνώροφον στέγην
<lycophr. 1.351> εἱρκτῆς ἁλιβδύσασα λυγαίας δέμας,
<lycophr. 1.352> ἡ τὸν Θοραῖον Πτῷον ̔Ωρίτην θεὸν
<lycophr. 1.353> λίπτοντ' ἀλέκτρων ἐκβαλοῦσα δεμνίων,
<lycophr. 1.354> ὡς δὴ κορείαν ἄφθιτον πεπαμένη
<lycophr. 1.355> πρὸς γῆρας ἄκρον, Παλλάδος ζηλώμασι
<lycophr. 1.356> τῆς μισονύμφου Λαφρίας Πυλάτιδος,
<lycophr. 1.357> τῆμος βιαίως φάσσα πρὸς τόργου λέχος
<lycophr. 1.358> γαμψαῖσιν ἅρπαις οἰνὰς ἑλκυσθήσομαι,
<lycophr. 1.359> ἡ πολλὰ δὴ Βούδειαν Αἴθυιαν Κόρην
<lycophr. 1.360> ἀρωγὸν αὐδάξασα τάρροθον γάμων.
<lycophr. 1.361> ἡ δ' εἰς τέραμνα δουρατογλύφου στέγης
<lycophr. 1.362> γλήνας ἄνω στρέψασα χώσεται στρατῷ,
<lycophr. 1.363> ἐξ οὐρανοῦ πεσοῦσα καὶ θρόνων Διός,
<lycophr. 1.364> ἄνακτι πάππῳ χρῆμα τιμαλφέστατον.
<lycophr. 1.365> ἑνὸς δὲ λώβης ἀντί, μυρίων τέκνων
<lycophr. 1.366> ̔Ελλὰς στενάξει πᾶσα τοὺς κενοὺς τάφους,
<lycophr. 1.367> οὐκ ὀστοθήκαις, χοιράδων δ' ἐφημένους,
<lycophr. 1.368> οὐδ' ὑστάτην κεύθοντας ἐκ πυρὸς τέφρην
<lycophr. 1.369> κρωσσοῖσι ταρχυθεῖσαν, ἣ θέμις φθιτῶν,
<lycophr. 1.370> ἀλλ' οὔνομ' οἰκτρὸν καὶ κενηρίων γραφὰς
<lycophr. 1.371> θερμοῖς τεκόντων δακρύοις λελουμένας
<lycophr. 1.372> παίδων τε καὶ θρήνοισι τοῖς ὁμευνίδων.
<lycophr. 1.373> ̓Οφέλτα καὶ μύχουρε χοιράδων Ζάραξ
<lycophr. 1.374> σπίλοι τε καὶ Τρυχάντα καὶ τραχὺς Νέδων
<lycophr. 1.375> καὶ πάντα Διρφωσσοῖο καὶ Διακρίων
<lycophr. 1.376> γωλειὰ καὶ Φόρκυνος οἰκητήριον,
<lycophr. 1.377> ὅσων στεναγμῶν ἐκβεβρασμένων νεκρῶν
<lycophr. 1.378> σὺν ἡμιθραύστοις ἰκρίοις ἀκούσετε,
<lycophr. 1.379> ὅσων δὲ φλοίσβων ῥαχίας ἀνεκβάτου
<lycophr. 1.380> δίναις παλιρροίοισιν ἕλκοντος σάλου,
<lycophr. 1.381> ὅσων δὲ θύννων ἠλοκισμένων ῥαφὰς
<lycophr. 1.382> πρὸς τηγάνοισι κρατός, ὧν καταιβάτης
<lycophr. 1.383> σκηπτὸς κατ' ὄρφνην γεύσεται δῃουμένων,
<lycophr. 1.384> ὅταν καρηβαρεῦντας ἐκ μέθης ἄγων
<lycophr. 1.385> λαμπτῆρα φαίνῃ τὸν ποδηγέτην σκότου
<lycophr. 1.386> σίντης, ἀγρύπνῳ προσκαθήμενος τέχνῃ.
<lycophr. 1.387> τὸν δ' οἷα δύπτην κηρύλον διὰ στενοῦ
<lycophr. 1.388> αὐλῶνος οἴσει κῦμα γυμνήτην φάγρον,
<lycophr. 1.389> διπλῶν μεταξὺ χοιράδων σαρούμενον.
<lycophr. 1.390> Γυραῖσι δ' ἐν πέτραισι τερσαίνων πτερὰ
<lycophr. 1.391> στάζοντα πόντου, δευτέραν ἅλμην σπάσει,
<lycophr. 1.392> βληθεὶς ἀπ' ὄχθων τῷ τριωνύχῳ δορί,
<lycophr. 1.393> ᾧ νιν κολαστὴς δεινὸς οὐτάσας λατρεὺς
<lycophr. 1.394> ἀναγκάσει φάλλαισι κοινωνεῖν δρόμου
<lycophr. 1.395> κόκκυγα κομπάζοντα μαψαύρας στόβους.
<lycophr. 1.396> ψυχρὸν δ' ἐπ' ἀκταῖς ἐκβεβρασμένον νέκυν
<lycophr. 1.397> δελφῖνος ἀκτὶς Σειρία καθαυανεῖ.
<lycophr. 1.398> τάριχον ἐν μνίοις δὲ καὶ βρύοις σαπρὸν
<lycophr. 1.399> κρύψει κατοικτίσασα Νησαίας κάσις,
<lycophr. 1.400> δίσκου μεγίστου τάρροθος Κυναιθέως.
<lycophr. 1.401> τύμβος δὲ γείτων ὄρτυγος πετρουμένης
<lycophr. 1.402> τρέμων φυλάξει ῥόχθον Αἰγαίας ἁλός.
<lycophr. 1.403> τὴν Καστνίαν δὲ καὶ Μελιναίαν θεὸν
<lycophr. 1.404> λυπρὸς παρ' ̔́Αιδην δεννάσει κακορροθῶν,
<lycophr. 1.405> ἥ μιν παλεύσει δυσλύτοις οἴστρου βρόχοις,
<lycophr. 1.406> ἔρωτας οὐκ ἔρωτας, ἀλλ' ̓Ερινύων
<lycophr. 1.407> πικρὰν ἀποψήλασα κηρουλκὸν πάγην.
<lycophr. 1.408> ἅπασα δ' ἄλγη δέξεται κωκυμάτων,
<lycophr. 1.409> ὅσην ̓́Αρατθος ἐντὸς ἠδὲ δύσβατοι
<lycophr. 1.410> Λειβήθριαι σφίγγουσι Δωτίου πύλαι,
<lycophr. 1.411> οἷς οὑμὸς ἔσται κἀχερουσίαν πάρα
<lycophr. 1.412> ῥηγμῖνα δαρὸν ἐστεναγμένος γάμος.
<lycophr. 1.413> πολλῶν γὰρ ἐν σπλάγχνοισι τυμβευθήσεται
<lycophr. 1.414> βρωθεὶς πολυστοίχοισι καμπέων γνάθοις
<lycophr. 1.415> νήριθμος ἑσμός: οἱ δ' ἐπὶ ξένης ξένοι,
<lycophr. 1.416> παῶν ἔρημοι δεξιώσονται τάφους.
<lycophr. 1.417> τὸν μὲν γὰρ ̓Ηιὼν Στρυμόνος Βισαλτία,
<lycophr. 1.418> ̓Αψυνθίων ἄγχουρος ἠδὲ Βιστόνων,
<lycophr. 1.419> κουροτρόφον πάγουρον ̓Ηδωνῶν πέλας
<lycophr. 1.420> κρύψει, πρὶν ἢ Τυμφρηστὸν αὐγάσαι λέπας,
<lycophr. 1.421> τὸν πατρὶ πλεῖστον ἐστυγημένον βροτῶν,
<lycophr. 1.422> ὅμηρον ὅς μιν θῆκε τετρήνας λύχνους,
<lycophr. 1.423> ὅτ' εἰς νόθον τρήρωνος ηὐνάσθη λέχος.
<lycophr. 1.424> Τρισσοὺς δὲ ταρχύσουσι Κερκάφου νάπαι
<lycophr. 1.425> ̓́Αλεντος οὐκ ἄπωθε καύηκας ποτῶν:
<lycophr. 1.426> τὸν μέν, Μολοσσοῦ Κυπέως Κοίτου κύκνον,
<lycophr. 1.427> συὸς παραπλαγχθέντα θηλείας τόκων,
<lycophr. 1.428> ὅτ' εἰς ὀλύνθων δῆριν ἑλκύσας σοφὴν
<lycophr. 1.429> τὸν ἀνθάμιλλον αὐτὸς ἐκ μαντευμάτων
<lycophr. 1.430> σφαλεὶς ἰαύσει τὸν μεμορμένον πότμον:
<lycophr. 1.431> τὸν δ' αὖ τέταρτον ἐγγόνων ̓Ερεχθέως,
<lycophr. 1.432> αἴθωνος αὐτάδελφον ἐν πλασταῖς γραφαῖς:
<lycophr. 1.433> τρίτον δέ, τοῦ μόσσυνας ̓Εκτήνων ποτὲ
<lycophr. 1.434> στερρᾷ δικέλλῃ βουσκαφήσαντος γόνον,
<lycophr. 1.435> ὃν Γογγυλάτης εἷλε Βουλαῖος Μυλεύς,
<lycophr. 1.436> ἀγηλάτῳ μάστιγι συνθραύσας κάρα,
<lycophr. 1.437> ἦμος ξυναίμους πατρὸς αἱ Νυκτὸς κόραι
<lycophr. 1.438> πρὸς αὐτοφόντην στρῆνον ὥπλισαν μόρου.
<lycophr. 1.439> δοιοὶ δὲ ῥείθρων Πυράμου πρὸς ἐκβολαῖς
<lycophr. 1.440> αὐτοκτόνοις σφαγαῖσι Δηραίνου κύνες
<lycophr. 1.441> δμηθέντες αἰχμάσουσι λοισθίαν βοὴν
<lycophr. 1.442> πύργων ὑπὸ πτέρναισι Παμφύλου κόρης.
<lycophr. 1.443> αἰπὺς δ' ἁλιβρὼς ὄχμος ἐν μεταιχμίῳ
<lycophr. 1.444> Μάγαρσος ἁγνῶν ἠρίων σταθήσεται,
<lycophr. 1.445> ὡς μὴ βλέπωσι, μηδὲ νερτέρων ἕδρας
<lycophr. 1.446> δύντες, φόνῳ λουσθέντας ἀλλήλων τάφους.
<lycophr. 1.447> οἱ πέντε δὲ Σφήκειαν εἰς Κεραστίαν
<lycophr. 1.448> καὶ Σάτραχον βλώξαντες ̔Υλάτου τε γῆν
<lycophr. 1.449> Μορφώ παροικήσουσι τὴν Ζηρυνθίαν.
<lycophr. 1.450> ̔Ο μὲν πατρὸς μομφαῖσιν ἠλαστρημένος
<lycophr. 1.451> Κυχρεῖος ἄντρων Βωκάρου τε ναμάτων,
<lycophr. 1.452> οὑμὸς ξύναιμος, ὡς ὀπατρίου φονεὺς
<lycophr. 1.453> πώλου, νόθον φίτυμα, συγγενῶν βλάβη,
<lycophr. 1.454> τοῦ λύσσαν ἐν ποίμναισιν αἰχμητηρίαν
<lycophr. 1.455> χέαντος, ὃν χάρωνος ὠμηστοῦ δορὰ
<lycophr. 1.456> χαλκῷ τορητὸν οὐκ ἔτευξεν ἐν μάχῃ,
<lycophr. 1.457> μίαν πρὸς ̔́Αιδην καὶ φθιτοὺς πεπαμένον
<lycophr. 1.458> κέλευθον, ἣν γωρυτὸς ἔκρυψε Σκύθης,
<lycophr. 1.459> ἦμος καταίθων θύσλα Κωμύρῳ λέων
<lycophr. 1.460> σφῷ πατρὶ λάσκε τὰς ἐπηκόους λιτάς,
<lycophr. 1.461> σκύμνον παρ' ἀγκάλαισιν ἀίτα βράσας.
<lycophr. 1.462> οὐ γάρ τι πείσει φῖτυν, ὡς ὁ Λήμνιος
<lycophr. 1.463> πρηστὴρ ̓Ενυοῦς, οὔποτ' εἰς φύζαν τραπεὶς
<lycophr. 1.464> ταῦρος βαρύφρων, δυσμενεστάτου ξένων
<lycophr. 1.465> ἔτυψε δώρῳ σπλάγχνον, ἀρνεύσας λυγρὸν
<lycophr. 1.466> πήδημα πρὸς κνώδοντος αὐτουργοὺς σφαγάς.
<lycophr. 1.467> ἐλᾷ δὲ πάτρας τῆλε Τραμβήλου κάσιν,
<lycophr. 1.468> ὃν ἡ ξύναιμος πατρὸς ἐκλοχεύεται,
<lycophr. 1.469> δοθεῖσα πρωταίχμεια τῷ πυργοσκάφῳ.
<lycophr. 1.470> ἣν δή ποτ', ἐν ῥήτραισι δημοτῶν σταθείς,
<lycophr. 1.471> γλαυκῷ κελαινὸν δόρπον ὤτρυνεν κυνὶ
<lycophr. 1.472> στεῖλαι τριπλᾶς θύγατρας ὁ σπείρας βάβαξ,
<lycophr. 1.473> τῷ πᾶσαν ἅλμῃ πηλοποιοῦντι χθόνα,
<lycophr. 1.474> ὅταν κλύδωνας ἐξερεύγηται γνάθων,
<lycophr. 1.475> λάβρῳ σαλεύων πᾶν τρικυμίᾳ πέδον.
<lycophr. 1.476> ὁ δ' ἀντὶ πιποῦς σκορπίον λαιμῷ σπάσας
<lycophr. 1.477> Φόρκῳ κακῆς ὠδῖνος ἔκλαυσεν βάρος,
<lycophr. 1.478> χρῄζων πυθέσθαι πημάτων ξυμβουλίαν.
<lycophr. 1.479> ̔Ο δεύτερος δὲ νῆσον ἀγρότης μολών,
<lycophr. 1.480> χερσαῖος αὐτόδαιτος ἐγγόνων δρυὸς
<lycophr. 1.481> λυκαινομόρφων Νυκτίμου κρεανόμων,
<lycophr. 1.482> τῶν πρόσθε μήνης φηγίνων πύρνων ὀχὴν
<lycophr. 1.483> σπληδῷ κατ' ἄκρον χεῖμα θαλψάντων πυρός,
<lycophr. 1.484> χαλκωρυχήσει καὶ τὸν ἐκ βόθρου σπάσει
<lycophr. 1.485> βῶλον, δικέλλῃ πᾶν μεταλλεύων γνύθος.
<lycophr. 1.486> οὗ φῖτυν ἠνάριξεν Οἰταῖος στόνυξ,
<lycophr. 1.487> βουβῶνος ἐν τόρμαισι θρυλίξας δέμας.
<lycophr. 1.488> ἔγνω δ' ὁ τλήμων σὺν κακῷ μαθὼν ἔπος,
<lycophr. 1.489> ὡς πολλὰ χείλευς καὶ δεπαστραίων ποτῶν
<lycophr. 1.490> μέσῳ κυλίνδει μοῖρα παμμήστωρ βροτῶν.
<lycophr. 1.491> ὁ δ' αὐτὸς ἀργῷ πᾶς φαληριῶν λύθρῳ,
<lycophr. 1.492> στόρθυγξ δεδουπὼς τὸν κτανόντ' ἠμύνατο,
<lycophr. 1.493> πλήξας ἀφύκτως ἄκρον ὀρχηστοῦ σφυρόν.
<lycophr. 1.494> τρίτος δὲ τοῦ μάρψαντος ἐκ κοίλης πέτρας
<lycophr. 1.495> κέλωρ γίγαντος ὅπλα, τοῦ ποτ' εἰς λέχος
<lycophr. 1.496> λαθραῖον αὐτόκλητος ̓Ιδαία πόρις
<lycophr. 1.497> ἡ ζῶς' ἐς ̔́Αιδην ἵξεται καταιβάτις,
<lycophr. 1.498> θρήνοισιν ἐκτακεῖσα, Μουνίτου τοκάς:
<lycophr. 1.499> ὃν δή ποτ' ἀγρώσσοντα Κρηστώνης ἔχις
<lycophr. 1.500> κτενεῖ, πατάξας πτέρναν ἀγρίῳ βέλει,
<lycophr. 1.501> ὅταν τεκόντος αἰχμάλωτος εἰς χέρας
<lycophr. 1.502> ἡ πατρομήτωρ τὸν δνόφῳ τεθραμμένον
<lycophr. 1.503> βάλῃ νεογνὸν σκύμνον. ᾗ μόνῃ ζυγὸν
<lycophr. 1.504> δούλειον ἀμφήρεισαν ̓Ακταίων λύκοι
<lycophr. 1.505> τῆς ἁρπαγείσης ἀντίποινα θυιάδος,
<lycophr. 1.506> ὧν ὀστράκου στρόβιλος ἐντετμημένος
<lycophr. 1.507> κόρσην σκεπάζει ῥῦμα φοινίου δορός.
<lycophr. 1.508> τὰ δ' ἄλλα θριπόβρωτος ἄψαυστος δόμων
<lycophr. 1.509> σφραγὶς δοκεύει, θάμβος ἐγχώροις μέγα.
<lycophr. 1.510> ἃ δὴ πρὸς ἄστρων κλίμακα στήσει δρόμον
<lycophr. 1.511> τοῖς ἡμιθνήτοις διπιύχοις Λαπερσίοις:
<lycophr. 1.512> οὓς μήποτ', ὦ Ζεῦ σῶτερ, εἰς πάτραν ἐμὴν
<lycophr. 1.513> στείλαις ἀρωγοὺς τῇ δισαρπάγῳ κρεκί,
<lycophr. 1.514> μηδὲ πτερωτὰς ὁπλίσαντες ὁλκάδας
<lycophr. 1.515> πρύμνης ἀπ' ἄκρας γυμνὸν αἰψηρὸν πόδα
<lycophr. 1.516> εἰς Βεβρύκων ῥίψειαν ἐκβατηρίαν,
<lycophr. 1.517> μηδ' οἱ λεόντων τῶνδε καρτερώτεροι,
<lycophr. 1.518> ἀλκὴν ἄμικτοι, τοὺς ̓́Αρης ἐφίλατο,
<lycophr. 1.519> καὶ δῖ̓ ̓Ενυώ, καὶ τριγέννητος θεὰ
<lycophr. 1.520> Βοαρμία Λογγᾶτις ̔Ομολωὶς Βία.
<lycophr. 1.521> οὐκ ἄν, τὰ χειρώνακτες ἐργάται διπλοῖ,
<lycophr. 1.522> Δρύμας τε καὶ Πρόφαντος, ὁ Κρώμνης ἄναξ,
<lycophr. 1.523> ἐλατύπησαν κοιράνῳ ψευδωμότῃ,
<lycophr. 1.524> ἓν ἦμαρ ἀρκέσειε πορθηταῖς λύκοις
<lycophr. 1.525> στέξαι βαρεῖαν ἐμβολὴν ῥαιστηρίαν,
<lycophr. 1.526> καίπερ πρὸ πύργων τὸν Καναστραῖον μέγαν
<lycophr. 1.527> ἐγχώριον γίγαντα δυσμενῶν μοχλὸν
<lycophr. 1.528> ἔχοντα, καὶ τὸν πρῶτον εὐστόχῳ βολῇ
<lycophr. 1.529> μαιμῶντα τύψαι ποιμνίων ἀλάστορα.
<lycophr. 1.530> οὗ δή ποτ' αἴθων πρῶτα καινίσει δόρυ
<lycophr. 1.531> κίρκος θρασὺς πήδημα λαιψηρὸν δικών,
<lycophr. 1.532> Γραικῶν ἄριστος, ᾧ πάλαι τεύχει τάφους
<lycophr. 1.533> ἀκτὴ Δολόγκων εὐτρεπὴς κεκμηκότι,
<lycophr. 1.534> Μαζουσία προὔχουσα χερσαίου κέρως.
<lycophr. 1.535> ̓Αλλ' ἔστι γάρ τις, ἔστι καὶ παρ' ἐλπίδα
<lycophr. 1.536> ἡμῖν ἀρωγὸς πρευμενὴς ὁ Δρύμνιος
<lycophr. 1.537> δαίμων Προμανθεὺς Αἰθίοψ Γυράψιος,
<lycophr. 1.538> ὅς, τὸν πλανήτην ̓Ορθάνην ὅταν δόμοις
<lycophr. 1.539> σίνιν καταρρακτῆρα δέξωνται πικρὸν
<lycophr. 1.540> οἱ δεινὰ κἀπόθεστα πείσεσθαί ποτε
<lycophr. 1.541> μέλλοντες, ἔν τε δαιτὶ καὶ θαλυσίοις
<lycophr. 1.542> λοιβαῖσι μειλίσσωσιν ἀστεργῆ Κράγον,
<lycophr. 1.543> θήσει βαρὺν κογῳὸν ἐν λέσχαις μέσον.
<lycophr. 1.544> καὶ πρῶτα μὲν μύθοισιν ἀλλήλους ὀδὰξ
<lycophr. 1.545> βρύξουσι κηκασμοῖσιν ὠκριωμένοι,
<lycophr. 1.546> αὖθις δ' ἐναιχμάσουσιν αὐτανέψιοι,
<lycophr. 1.547> ἀνεψιαῖς ὄρνισι χραισμῆσαι γάμους
<lycophr. 1.548> βιαιοκλῶπας ἁρπαγάς τε συγγόνων
<lycophr. 1.549> χρῄζοντες, ἀλφῆς τῆς ἀεδνώτου δίκην.
<lycophr. 1.550> ἦ πολλὰ δὴ βέλεμνα Κνηκιὼν πόρος
<lycophr. 1.551> ῥιφέντα τόλμαις αἰετῶν ἐπόψεται,
<lycophr. 1.552> ἄπιστα καὶ θαμβητὰ Φηραίοις κλύειν.
<lycophr. 1.553> ὁ μὲν κρανείᾳ κοῖλον οὐτάσας στύπος
<lycophr. 1.554> φηγοῦ κελαινῆς διπτύχων ἕνα φθερεῖ,
<lycophr. 1.555> λέοντα ταύρῳ συμβαλόντα φύλοπιν.
<lycophr. 1.556> ὁ δ' αὖ σιγύμνῳ πλεύρ' ἀναρρήξας βοὸς
<lycophr. 1.557> κλινεῖ πρὸς οὖδας. τῷ δὲ δευτέραν ἔπι
<lycophr. 1.558> πληγὴν ἀθαμβὴς κριὸς ἐγκορύψεται,
<lycophr. 1.559> ἄγαλμα πήλας τῶν ̓Αμυκλαίων τάφων.
<lycophr. 1.560> ὁμοῦ δὲ χαλκὸς καὶ κεραύνιοι βολαὶ
<lycophr. 1.561> ταύρους καταξανοῦσιν, ὧν ἀλκὴν ἑνὸς
<lycophr. 1.562> οὐδ' ὁ Σκιαστὴς ̓Ορχιεὺς Τιλφούσιος
<lycophr. 1.563> ἐμέμψατ', ἐν χάρμαισι ῥαιβώσας κέρας.
<lycophr. 1.564> καὶ τοὺς μὲν ̔́Αιδης, τοὺς δ' ̓Ολύμπιοι πλάκες
<lycophr. 1.565> παρ' ἦμαρ αἰεὶ δεξιώσονται ξένους,
<lycophr. 1.566> φιλαυθομαίμους, ἀφθίτους τε καὶ φθιτούς.
<lycophr. 1.567> καὶ τῶν μὲν ἡμῖν εὐνάσει δαίμων δόρυ,
<lycophr. 1.568> βαιόν τι μῆχαρ ἐν κακοῖς δωρούμενος.
<lycophr. 1.569> ἄλλων δ' ἄπλατον χειρὶ κινήσει νέφος,
<lycophr. 1.570> ὧν οὐδ' ὁ ̔Ροιοῦς ἶνις εὐνάζων μένος
<lycophr. 1.571> σχήσει, τὸν ἐννέωρον ἐν νήσῳ χρόνον
<lycophr. 1.572> μίμνειν ἀνώγων, θεσφάτοις πεπεισμένους,
<lycophr. 1.573> τροφὴν δ' ἀμεμφῆ πᾶσι τριπτύχους κόρας
<lycophr. 1.574> ἴσκων παρέξειν, Κυνθίαν ὅσοι σκοπὴν
<lycophr. 1.575> μίμνοντες ἠλάσκουσιν ̓Ινωποῦ πέλας,
<lycophr. 1.576> Αἰγύπτιον Τρίτωνος ἕλκοντες ποτόν.
<lycophr. 1.577> ἃς δὴ Πρόβλαστος ἐξεπαίδευσε θρασὺς
<lycophr. 1.578> μυληφάτου χιλοῖο δαιδαλευτρίας
<lycophr. 1.579> ἕρπιν τε ῥέζειν ἠδ' ἀλοιφαῖον λίπος,
<lycophr. 1.580> οἰνοτρόπους Ζάρηκος ἐκγόνους φάβας.
<lycophr. 1.581> αἳ καὶ στρατοῦ βούπειναν ὀθνείων κυνῶν
<lycophr. 1.582> τρύχουσαν ἀλθανοῦσιν, ἐλθοῦσαί ποτε
<lycophr. 1.583> Σιθῶνος εἰς θυγατρὸς εὺναστήριον.
<lycophr. 1.584> καὶ ταῦτα μὲν μίτοισι χαλκέων πάλαι
<lycophr. 1.585> στρόμβων ἐπιρροιζοῦσι γηραιαὶ κόραι:
<lycophr. 1.586> Κηφεὺς δὲ καὶ Πράξανδρος, οὐ ναυκληρίας
<lycophr. 1.587> λαῶν ἄνακτες, ἀλλ' ἀνώνυμοι σποραί,
<lycophr. 1.588> πέμπτοι τέταρτοι γαῖαν ἵξονται θεᾶς
<lycophr. 1.589> Γόλγων ἀνάσσης: ὧν ὁ μὲν Λάκων' ὄχλον
<lycophr. 1.590> ἄγων Θεράπνης, θάτερος δ' ἀπ' ̓Ωλένου
<lycophr. 1.591> Δύμης τε Βουραίοισιν ἡγεμὼν στρατοῦ.
<lycophr. 1.592> ὁ δ' ̓Αργύριππα Δαυνίων παγκληρίαν
<lycophr. 1.593> παρ' Αὐσονίτην Φυλαμὸν δωμήσεται,
<lycophr. 1.594> πικρὰν ἑταίρων ἐπτερωμένην ἰδὼν
<lycophr. 1.595> οἰωνόμικτον μοῖραν, οἳ θαλασσίαν
<lycophr. 1.596> δίαιταν αἰνέσουσι, πορκέων δίκην,
<lycophr. 1.597> κύκνοισιν ἰνδαλθέντες εὐγλήνοις δομήν.
<lycophr. 1.598> ῥάμφεσσι δ' ἀγρώσσοντες ἐλλόπων θοροὺς
<lycophr. 1.599> φερώνυμον νησῖδα νάσσονται πρόμου,
<lycophr. 1.600> θεατρομόρφῳ πρὸς κλίτει γεωλόφῶ
<lycophr. 1.601> ἀγυιοπλαστήσαντες ἐμπέδοις πομαῖς
<lycophr. 1.602> πυκνὰς καλιάς, Ζῆθον ἐκμιμούμενοι.
<lycophr. 1.603> ὁμοῦ δ' ἐς ἄγραν κἀπὶ κοιταίαν νάπην
<lycophr. 1.604> νύκτωρ στελοῦνται, πάντα φεύγοντες βροτῶν
<lycophr. 1.605> κάρβανον ὄχλον, ἐν δὲ γραικίταις πέπλοις
<lycophr. 1.606> κόλπων ἰαυθμοὺς ἠθάδας διζήμενοι,
<lycophr. 1.607> καὶ κρῖμνα χειρῶν κἀπιδόρπιον τρύφος
<lycophr. 1.608> μάζης σπάσονται, προσφιλὲς κνυζούμενοι,
<lycophr. 1.609> τῆς πρὶν διαίτης τλήμονες μεμνημένοι.
<lycophr. 1.610> Τροιζηνίας δὲ πραῦμα φοιτάδος, πλάνης
<lycophr. 1.611> ἔσται κακῶν τε πημάτων παραίτιον,
<lycophr. 1.612> ὅταν θρασεῖα θουρὰς οἰστρήσῃ κύων
<lycophr. 1.613> πρὸς λέκτρα. τύμβος δ' αὐτὸν ἐκσώσει μόρου
<lycophr. 1.614> ̔Οπλοσμίας, σφαγαῖσιν ηὐτρεπισμένον.
<lycophr. 1.615> κολοσσοβάμων δ' ἐν πτυχαῖσιν Αὐσόνων
<lycophr. 1.616> σταθεὶς ἐρείσει κῶλα χερμάσων ἔπι
<lycophr. 1.617> τοῦ τειχοποιοῦ γαπέδων ̓Αμοιβέως,
<lycophr. 1.618> τὸν ἑρματίτην νηὸς ἐκβαλὼν κέτρον.
<lycophr. 1.619> κρίσει δ' ̓Αλαίνου τοῦ κασιγνήτου σφαλεὶς
<lycophr. 1.620> εὐχὰς ἀρούραις ἀμφ' ἐτητύμους βαλεῖ,
<lycophr. 1.621> Δηοῦς ἀνεῖναι μήποτ' ὄμπνιον στάχυν,
<lycophr. 1.622> γύας τιθαιβώσσοντος ἀρδηθμῷ Διός,
<lycophr. 1.623> ἢν μή τις αὐτοῦ ῥίζαν Αἰτωλῶν σπάσας
<lycophr. 1.624> χέρσον λαχήνῃ, βουσὶν αὔλακας τεμών.
<lycophr. 1.625> στήλαις δ' ἀκινήτοισιν ὀχμάσει πέδον,
<lycophr. 1.626> ἃς οὔτις ἀνδρῶν ἐκ βίας καυχήσεται
<lycophr. 1.627> μετοχλίσας ὀλίζον. ἦ γὰρ ἀπτέρως
<lycophr. 1.628> αὐταὶ παλιμπόρευτον ἵξονται βάσιν
<lycophr. 1.629> ἄνδηρ' ἀρέζοις ἴχνεσιν δατούμεναι.
<lycophr. 1.630> θεὸς δὲ πολλοῖς αἰπὺς αὐδηθήσεται,
<lycophr. 1.631> ὅσοι παρ' ̓Ιοῦς γρῶνον οἰκοῦνται πέδον,
<lycophr. 1.632> δράκοντα τὸν φθείραντα Φαίακας κτανών.
<lycophr. 1.633> οἱ δ' ἀμφικλύστους χοιράδας Γυμνησίας
<lycophr. 1.634> σισυρνοδῦται καρκίνοι πεπλωκότες
<lycophr. 1.635> ἄχλαινον ἀμπρεύσουσι νήλιποι βίον,
<lycophr. 1.636> τριπλαῖς δικώλοις σφενδόναις ὡπλισμένοι.
<lycophr. 1.637> ὧν αἱ τεκοῦσαι τὴν ἑκηβόλον τέχνην
<lycophr. 1.638> ἄδορπα παιδεύσουσι νηπίους γονάς.
<lycophr. 1.639> οὐ γάρ τις αὐτῶν ψίσεται πύρνον γνάθῳ,
<lycophr. 1.640> πρὶν ἂν κρατήσῃ ναστὸν εὐστόχῳ λίθῳ
<lycophr. 1.641> ὑπὲρ τράφηκος σῆμα κείμενον σκοποῦ.
<lycophr. 1.642> καὶ τοὶ μὲν ἀκτὰς ἐμβατήσονται λεπρὰς
<lycophr. 1.643> ̓Ιβηροβοσκοὺς ἄγχι Ταρτησοῦ πύλης,
<lycophr. 1.644> ̓́Αρνης παλαιᾶς γέννα, Τεμμίκων πρόμοι,
<lycophr. 1.645> γραῖαν ποθοῦντες καὶ Λεοντάρνης πάγους
<lycophr. 1.646> Σκῶλόν τε καὶ Τέγυραν ̓Ογχηστοῦ θ' ἕδος
<lycophr. 1.647> καὶ χεῦμα Θερμώδοντος ̔Υψάρνου θ' ὕδωρ.
<lycophr. 1.648> τοὺς δ' ἀμφὶ Σύρτιν καὶ Λιβυστικὰς πλάκας
<lycophr. 1.649> στενήν τε πορθμοῦ συνδρομὴν Τυρσηνικοῦ
<lycophr. 1.650> καὶ μιξόθηρος ναυτιλοφθόρους σκοπὰς
<lycophr. 1.651> τῆς πρὶν θανούσης ἐκ χερῶν Μηκιστέως
<lycophr. 1.652> τοῦ στερφοπέπλου Σκαπανέως Βοαγίδα
<lycophr. 1.653> ἁρπυιογούνων κλώμακάς τ' ἀηδόνων
<lycophr. 1.654> πλαγχθέντας, ὠμόσιτα δαιταλωμένους,
<lycophr. 1.655> πρόπαντας ̔́Αιδης πανδοκεὺς ἀγρεύσεται,
<lycophr. 1.656> λώβαισι παντοίαισιν ἐσπαραγμένους,
<lycophr. 1.657> ἕνα φθαρέντων ἄγγελον λιπὼν φίλων
<lycophr. 1.658> δελφινόσγμον κλῶπα Φοινίκης θεᾶς.
<lycophr. 1.659> ὃς ὄψεται μὲν τοῦ μονογλήνου στέγας
<lycophr. 1.660> χάρωνος, οἴνης τῷ κρεωφάγῳ σκύφον
<lycophr. 1.661> χερσὶ προτείνων, τοὐπιδόρπιον ποτόν.
<lycophr. 1.662> ἐπόψεται δὲ λείψανον τοξευμάτων
<lycophr. 1.663> τοῦ Κηραμύντου Πευκέως Παλαίμονος,
<lycophr. 1.664> οἳ πάντα θρανύξαντες εὔτορνα σκάφη
<lycophr. 1.665> σχοίνῳ κακὴν τρήσουσι κεστρέων ἄγρην.
<lycophr. 1.666> ἄλλος δ' ἐπ' ἄλλῳ μόχθος ἄθλοις μενεῖ,
<lycophr. 1.667> τοῦ πρόσθεν αἰεὶ πλεῖον ἐξωλέστερος.
<lycophr. 1.668> ποία Χάρυβδις οὐχὶ δαίσεται νεκρῶν;
<lycophr. 1.669> ποία δ' ̓Ερινὺς μιξοπάρθενος κύων;
<lycophr. 1.670> τίς οὐκ ἀηδὼν στεῖρα Κενταυροκτόνος
<lycophr. 1.671> Αἰτωλὶς ἢ Κουρῆτις αἰόλῳ μέλει
<lycophr. 1.672> πείσει τακῆναι σάρκας ἀκμήνους βορᾶς;
<lycophr. 1.673> ποίαν δὲ θηρόπλαστον οὐκ ἐσόψεται
<lycophr. 1.674> δράκαιναν, ἐγκυκῶσαν ἀλφίτῳ θρόνα,
<lycophr. 1.675> καὶ κῆρα κνωπόμορφον; οἱ δὲ δύσμοροι
<lycophr. 1.676> στένοντες ἄτας ἐν συφοῖσι φορβάδες
<lycophr. 1.677> γίγαρτα χιλῷ συμμεμιγμένα τρυγὸς
<lycophr. 1.678> καὶ στέμφυλα βρύξουσιν. ἀλλά νιν βλάβης
<lycophr. 1.679> μῶλυς σαώσει ῥίζα καὶ Κτάρος φανεὶς
<lycophr. 1.680> Νωνακριάτης Τρικέφαλος Φαιδρὸς θεός.
<lycophr. 1.681> ἥξει δ' ἐρεμνὸν εἰς ἀλήπεδον φθιτῶν
<lycophr. 1.682> καὶ νεκρόμαντιν πέμπελον διζήσεται
<lycophr. 1.683> ἀνδρῶν γυναικῶν εἰδότα ξυνουσίας,
<lycophr. 1.684> ψυχαῖσι θερμὸν αἷμα προσράνας βόθρῳ,
<lycophr. 1.685> καὶ φασγάνου πρόβλημα, νερτέροις φόβον,
<lycophr. 1.686> πήλας ἀκούσει κεῖθι πεμφίγων ὄπα
<lycophr. 1.687> λεπτὴν ἀμαυρᾶς μάστακος προσφθέγμασιν.
<lycophr. 1.688> ὅθεν Γιγάντων νῆσος ἡ μετάφρενον
<lycophr. 1.689> θλάσασα καὶ Τυφῶνος ἀγρίου δέμας
<lycophr. 1.690> φλογμῷ ζέουσα δέξεται μονόστολον,
<lycophr. 1.691> ἐν ᾗ πιθήκων πάλμυς ἀφθίτων γένος
<lycophr. 1.692> δύσμορφον εἰς κηκασμὸν ᾤκισεν τόσων,
<lycophr. 1.693> οἳ μῶλον ὠρόθυναν ἐκγόνοις Κρόνου.
<lycophr. 1.694> Βαίου δ' ἀμείψας τοῦ κυβερνήτου τάφον
<lycophr. 1.695> καὶ Κιμμέρων ἔπαυλα κἀχερουσίαν
<lycophr. 1.696> ῥόχθοισι κυμαίνουσαν οἴδματος χύσιν
<lycophr. 1.697> ̓́Οσσαν τε καὶ λέοντος ἀτραποὺς βοῶν
<lycophr. 1.698> χωστὰς ̓Οβριμοῦς τ' ἄλσος οὐδαίας Κόρης,
<lycophr. 1.699> Πυριφλεγές τε ῥεῖθρον, ἔνθα δύσβατος
<lycophr. 1.700> τείνει πρὸς αἴθραν κρᾶτα Πολυδέγμων λόφος,
<lycophr. 1.701> ἐξ οὗ τὰ πάντα χύτλα καὶ πᾶσαι μυχῶν
<lycophr. 1.702> πηγαὶ κατ' Αὐσονῖτιν ἕλκονται χθόνα,
<lycophr. 1.703> λιπὼν δε Ληθαιῶνος ὑψηλὸν κλέτας
<lycophr. 1.704> λίμνην τ' ̓́Αορνον ἀμφιτορνωτὴν βρόχῳ
<lycophr. 1.705> καὶ χεῦμα Κωκυτοῖο λαβρωθὲν σκότῳ,
<lycophr. 1.706> Στυγὸς κελαινῆς νασμόν, ἔνθα Τερμιεὺς
<lycophr. 1.707> ὁρκωμότους ἔτευξεν ἀφθίτοις ἕδρας,
<lycophr. 1.708> λοιβὰς ἀφύσσων χρυσέαις πέλλαις γάνος,
<lycophr. 1.709> μέλλων Γίγαντας κἀπὶ Τιτῆνας περᾶν:
<lycophr. 1.710> θήσει Δαείρᾳ καὶ ξυνευνέτῃ δάνος,
<lycophr. 1.711> πήληκα κόρσῃ κίονος προσάρμοσας.
<lycophr. 1.712> κτενεῖ δὲ κούρας Τηθύος παιδὸς τριπλᾶς,
<lycophr. 1.713> οἴμας μελῳδοῦ μητρὸς ἐκμεμαγμένας,
<lycophr. 1.714> αὐτοκτόνοις ῥιφαῖσιν ἐξ ἄκρας σκοπῆς
<lycophr. 1.715> Τυρσηνικὸν πρὸς κῦμα δυπτούσας πτεροῖς,
<lycophr. 1.716> ὅπου λινεργὴς κλῶσις ἑλκύσει πικρά.
<lycophr. 1.717> τὴν μὲν Φαλήρου τύρσις ἐκβεβρασμένην
<lycophr. 1.718> Γλάνις τε ῥείθροις δέξεται τέγγων χθόνα:
<lycophr. 1.719> οὗ σῆμα δωμήσαντες ἔγχωροι κόρης
<lycophr. 1.720> λοιβαῖσι καὶ θύσθλοισι Παρθενόπην βοῶν
<lycophr. 1.721> ἔτεια κυδανοῦσιν οἰωνὸν θεάν.
<lycophr. 1.722> ἀκτὴν δὲ τὴν προὔχουσαν εἰς ̓Ενιπέως
<lycophr. 1.723> Λευκωσία ῥιφεῖσα τὴν ἐπώνυμον
<lycophr. 1.724> πέτραν ὀχήσει δαρόν, ἔνθα λάβρος ̓̀Ις
<lycophr. 1.725> γείτων θ' ὁ Λᾶρις ἐξερεύγονται ποτά.
<lycophr. 1.726> λίγεια δ' εἰς Τέρειναν ἐκναυσθλώσεται,
<lycophr. 1.727> κλύδωνα χελλύσσουσα. τὴν δὲ ναυβάται
<lycophr. 1.728> κρόκαισι ταρχύσουσιν ἐν παρακτίαις,
<lycophr. 1.729> ̓Ωκινάρου δίναισιν ἀγχιτέρμονα.
<lycophr. 1.730> λούσει δὲ σῆμα βούκερως νασμοῖς ̓́Αρης
<lycophr. 1.731> ὀρνιθόπαιδος ἵσμα φοιβάζων ποτοῖς.
<lycophr. 1.732> πρώτῃ δέ καὶ ποτ' αὖθι συγγόνων θεᾷ
<lycophr. 1.733> κραίνων ἁπάσης Μόψοπος ναυαρχίας
<lycophr. 1.734> πλωτῆρσι λαμπαδοῦχον ἐντυνεῖ δρόμον,
<lycophr. 1.735> χρησμοῖς πιθήσας. ὅν ποτ' αὐξήσει λεὼς
<lycophr. 1.736> Νεαπολιτῶν, οἳ παρ' ἄκλυστον σκέπας
<lycophr. 1.737> ὅρμων Μισηνοῦ στύφλα νάσσονται κλίτη.
<lycophr. 1.738> Βύκτας δ' ἐν ἀσκῷ συγκατακλείσας βοὸς
<lycophr. 1.739> παλινστροβήτοις πημοναῖς ἀλώμενος
<lycophr. 1.740> κεραυνίῃ μάστιγι συμφλεχθήσεται
<lycophr. 1.741> καύηξ, ἐρινοῦ προσκαθήμενος κλάδῳ
<lycophr. 1.742> ὡς μὴ καταβρόξῃ νιν ἐν ῥόχθοις κλύδων,
<lycophr. 1.743> Χάρυβδιν ἐκφυσῶσαν ἑλκύσας βυθῷ.
<lycophr. 1.744> βαιὸν δὲ τερφθεὶς τοῖς ̓Ατλαντίδος γάμοις,
<lycophr. 1.745> ἀναυλόχητον αὐτοκάβδαλον σκάφος
<lycophr. 1.746> βῆναι ταλάσσει καὶ κυβερνῆσαι τάλας
<lycophr. 1.747> αὐτουργότευκτον βᾶριν εἰς μέσην τρόπιν
<lycophr. 1.748> εἰκαῖα γόμφοις προστεταργανωμένην.
<lycophr. 1.749> ἧς οἷα τυτθὸν ̓Αμφίβαιος ἐκβράσας
<lycophr. 1.750> τῆς κηρύλου δάμαρτος ἀπτῆνα σπόρον
<lycophr. 1.751> αὐταῖς μεσόδμαις καὶ σὺν ἰκρίοις βαλεῖ
<lycophr. 1.752> πρὸς κῦμα δύπτην ἐμπεπλεγμένον κάλοις.
<lycophr. 1.753> πόντου δ' ἄυπνος ἐνσαρούμενος μυχοῖς,
<lycophr. 1.754> ἀστῷ σύνοικος Θρῃκίας ̓Ανθηδόνος
<lycophr. 1.755> ἔσται. παρ' ἄλλου δ' ἄλλος, ὡς πεύκης κλάδον,
<lycophr. 1.756> βύκτης στροβήσει φελλὸν ἐνθρώσκων πνοαῖς.
<lycophr. 1.757> μόλις δὲ Βύνης ἐκ παλιρροίας κακῆς
<lycophr. 1.758> ἄμπυξ σαώσει στέρνα δεδρυφαγμένον
<lycophr. 1.759> καἰ χεῖρας ἄκρας, αἷς κρεαγρεύτους πέτρας
<lycophr. 1.760> μάρπτων ἁλιβρώτοισιν αἱμαχθήσεται
<lycophr. 1.761> στόρθυγξι. νῆσον δ' εἰς Κρόνῳ στυγουμένην
<lycophr. 1.762> ἅρπην περάσας, μεζέων κρεανόμον,
<lycophr. 1.763> ἄχλαινος ἵκτης, πημάτων λυγρῶν κόπις,
<lycophr. 1.764> τὸν μυθοπλάστην ἐξυλακτήσει γόον,
<lycophr. 1.765> ἀρὰς τετικὼς τοῦ τυφλωθέντος δάκους.
<lycophr. 1.766> οὔπω μάλ', οὔπω: μὴ τοσόσδ' ὕπνος λάβοι
<lycophr. 1.767> λήθης Μέλανθον ἐγκλιθένθ' ̔Ιππηγέτην.
<lycophr. 1.768> ἥξει γάρ, ἥξει ναύλοχον ̔Ρείθρου σκέπας
<lycophr. 1.769> καὶ Νηρίτου πρηῶνας. ὄψεται δὲ πᾶν
<lycophr. 1.770> μέλαθρον ἄρδην ἐκ βάθρων ἀνάστατον
<lycophr. 1.771> μύκλοις γυναικόκλωψιν. ἡ δὲ βασσάρα
<lycophr. 1.772> σεμνῶς κασωρεύουσα κοιλανεῖ δόμους,
<lycophr. 1.773> θοίναισιν ὄλβον ἐκχέασα τλήμονος.
<lycophr. 1.774> αὐτὸς δὲ πλείω τῶν ἐπὶ Σκαιαῖς πόνους
<lycophr. 1.775> ἰδὼν μολοβρός, τλήσεται μὲν οἰκετῶν
<lycophr. 1.776> στυγνὰς ἀπειλὰς εὐλόφῳ νώτῳ φέρειν
<lycophr. 1.777> δέννοις κολασθείς, τλήσεται δὲ καὶ χερῶν
<lycophr. 1.778> πληγαῖς ὑπείκειν καὶ βολαῖσιν ὀστράκων.
<lycophr. 1.779> οὐ γὰρ ξέναι μάστιγες, ἀλλὰ δαψιλὴς
<lycophr. 1.780> σφραγὶς μενεῖ Θόαντος ἐν πλευραῖς ἔτι,
<lycophr. 1.781> λύγοισι τετρανθεῖσα, τὰς ὁ λυμεὼν
<lycophr. 1.782> ἐπεγκολάπτειν ἀστένακτος αἰνέσει,
<lycophr. 1.783> ἑκουσίαν σμώδιγγα προσμάσσων δομῇ,
<lycophr. 1.784> ὅπως παλεύσῃ δυσμενεῖς, κατασκόποις
<lycophr. 1.785> λώβαισι καὶ κλαυθμοῖσι φηλώσας πρόμον.
<lycophr. 1.786> ὃν Βομβυλείας κλιτὺς ἡ Τεμμικία
<lycophr. 1.787> ὕψιστον ἡμῖν πῆμ' ἐτέκνωσέν ποτε,
<lycophr. 1.788> μόνος πρὸς οἴκους ναυτίλων σωθεὶς τάλας.
<lycophr. 1.789> λοῖσθον δὲ καύηξ ὥστε κυμάτων δρομεύς,
<lycophr. 1.790> ὡς κόγχος ἅλμῃ πάντοθεν περιτριβείς,
<lycophr. 1.791> κτῆσίν τε θοίναις Πρωνίων λαφυστίαν
<lycophr. 1.792> πρὸς τῆς Λακαίνης αἰνοβακχεύτου κιχὠν,
<lycophr. 1.793> σῦφαρ θανεῖται πόντιον φυγὼν σκέπας
<lycophr. 1.794> κόραξ σὺν ὅπλοις Νηρίτων δρυμῶν πέλας.
<lycophr. 1.795> κτενεῖ δὲ τύψας πλευρὰ λοίγιος στόνυξ
<lycophr. 1.796> κέντρῳ δυσαλθὴς ἔλλοπος Σαρδωνικῆς.
<lycophr. 1.797> κέλωρ δὲ πατρὸς ἄρταμος κληθήσεται,
<lycophr. 1.798> ̓Αχιλλέως δάμαρτος αὐτανέψιος.
<lycophr. 1.799> μάντιν δὲ νεκρὸν Εὐρυτὰν στέψει λεὼς
<lycophr. 1.800> ὅ τ' αἰπὺ ναίων Τραμπύας ἐδέθλιον,
<lycophr. 1.801> ἐν ᾗ ποτ' αὖθις ̔Ηρακλῆ φθίσει δράκων
<lycophr. 1.802> Τυμφαῖος ἐν θοίναισιν Αἰθίκων πρόμος,
<lycophr. 1.803> τὸν Αἰακοῦ τε κἀπὸ Περσέως, σπορᾶς
<lycophr. 1.804> καὶ Τημενείων οὐκ ἄπωθεν αἱμάτων.
<lycophr. 1.805> Πέργη δέ μιν θανόντα, Τυρσηνῶν ὄρος,
<lycophr. 1.806> ἐν Γορτυναίᾳ δέξεται πεφλεγμένον,
<lycophr. 1.807> ὅταν στενάζων κῆρας ἐκπνεύσῃ βίον
<lycophr. 1.808> παιδός τε καὶ δάμαρτος, ἣν κτείνας πόσις
<lycophr. 1.809> αὐτὸς πρὸς ̔́Αιδην δευτέραν ὁδὸν περᾷ,
<lycophr. 1.810> σφαγαῖς ἀδελφῆς ἠλοκισμένος δέρην,
<lycophr. 1.811> Γλαύκωνος ̓Αψύρτοιό τ' αὐτανεψίας.
<lycophr. 1.812> χὠ μὲν τοσούτων θῖνα πημάτων ἰδὼν
<lycophr. 1.813> ἄστρεπτον ̔́Αιδην δύσεται τὸ δεύτερον,
<lycophr. 1.814> γαληνὸν ἦμαρ οὔποτ' ἐν ζωῇ δρακών.
<lycophr. 1.815> ὦ σχέτλἰ , ὥς σοι κρεῖσσον ἦν μίμνειν πάτρᾳ
<lycophr. 1.816> βοηλατοῦντα καὶ τὸν ἐργάτην μύκλον
<lycophr. 1.817> κάνθων' ὑπὸ ζεύγλαισι μεσσαβοῦν ἔτι
<lycophr. 1.818> πλασταῖσι λύσσης μηχαναῖς οἰστρημένον
<lycophr. 1.819> ἢ τηλικῶνδε πεῖραν ὀτλῆσαι κακῶν.
<lycophr. 1.820> ̔Ο δ' αἰνόλεκτρον ἁρπαγεῖσαν εὐνέτης
<lycophr. 1.821> πλᾶτιν ματεύων, κληδόνων πεπυσμένος,
<lycophr. 1.822> ποθῶν δὲ φάσμα πτηνὸν εἰς αἴθραν φυγόν,
<lycophr. 1.823> ποίους θαλάσσης οὐκ ἐρευνήσει μυχούς;
<lycophr. 1.824> ποίαν δὲ χέρσον οὐκ ἀνιχνεύσει μολών;
<lycophr. 1.825> ἐπόψεται μὲν πρῶτα Τυφῶνος σκοπάς,
<lycophr. 1.826> καὶ πέμπελον γραῦν μαρμαρουμένην δέμας,
<lycophr. 1.827> καὶ τὰς ̓Ερεμβῶν ναυβάταις ἠχθημένας
<lycophr. 1.828> προβλῆτας ἀκτάς. ὄψεται δὲ τλήμονος
<lycophr. 1.829> Μύρρας ἐρυμνὸν ἄστυ, τῆς μογοστόκους
<lycophr. 1.830> ὠδῖνας ἐξέλυσε δενδρώδης κλάδος,
<lycophr. 1.831> καὶ τὸν θεᾷ κλαυσθέντα Γαύαντος τάφον
<lycophr. 1.832> Σχοινῇδι μουσόφθαρτον ̓Αρέντᾳ Ξένῃ,
<lycophr. 1.833> κραντῆρι λευκῷ τόν ποτ' ἔκτανε πτέλας.
<lycophr. 1.834> ἐπόψεται δὲ τύρσιας Κηφηίδας
<lycophr. 1.835> καὶ Λαφρόου λακτίσμαθ' ̔Ερμαίου ποδὸς
<lycophr. 1.836> δισσάς τε πέτρας, κέπφος αἷς προσήλατο
<lycophr. 1.837> δαιτὸς χατίζων. ἀντὶ θηλείας δ' ἔβη
<lycophr. 1.838> τὸν χρυσόπατρον μόρφνον ἁρπάσας γνάθοις,
<lycophr. 1.839> τὸν ἡπατουργὸν ἄρσεν' ἀρβυλόπτερον.
<lycophr. 1.840> πεφήσεται δὲ τοῦ θεριστῆρος ξυρῷ
<lycophr. 1.841> φάλαινα δυσμίσητος ἐξινωμένη,
<lycophr. 1.842> ἱπποβρότους ὠδῖνας οἴξαντος τόκων
<lycophr. 1.843> τῆς δειρόπαιδος μαρμαρώπιδος γαλῆς:
<lycophr. 1.844> ὃς ζῳοπλαστῶν ἄνδρας ἐξ ἄκρου ποδὸς
<lycophr. 1.845> ἀγαλματώσας ἀμφελυτρώσει πέτρῳ,
<lycophr. 1.846> λαμπτηροκλέπτης τριπλανοῦς ποδηγίας.
<lycophr. 1.847> ̓Επόψεται δὲ τοὺς θερειπότους γύας
<lycophr. 1.848> καὶ ῥεῖθρον ̓Ασβύσταο καὶ χαμευνάδας
<lycophr. 1.849> εὐνάς, δυσόδμοις θηρσὶ συγκοιμώμενος.
<lycophr. 1.850> καὶ πάντα τλήσεθ' οὕνεκ' Αἰγύας κυνὸς
<lycophr. 1.851> τῆς θηλύπαιδος καὶ τριάνορος κόρης.
<lycophr. 1.852> ἥξει δ' ἀλήτης εἰς ̓Ιαπύγων στρατόν,
<lycophr. 1.853> καὶ δῶρ' ἀνάψει παρθένῳ Σκυλητρίᾳ
<lycophr. 1.854> Ταμάσσιον κρατῆρα καὶ βοάγριον
<lycophr. 1.855> καὶ τὰς δάμαρτος ἀσκέρας εὐμάριδας.
<lycophr. 1.856> ἥξει δὲ Σῖριν καὶ Λακινίου μυχούς,
<lycophr. 1.857> ἐν οἷσι πόρτις ὄρχατον τεύξει θεᾷ
<lycophr. 1.858> ̔Οπλοσμίᾳ φυτοῖσιν ἐξησκημένον.
<lycophr. 1.859> γυναιξὶ δ' ἔσται τεθμὸς ἐγχώροις ἀεὶ
<lycophr. 1.860> πενθεῖν τὸν εἰνάπηχυν Αἰακοῦ τρίτον
<lycophr. 1.861> καὶ Δωρίδος, πρηστῆρα δαΐου μάχης,
<lycophr. 1.862> καὶ μήτε χρυσῷ φαιδρὰ καλλύνειν ῥέθη,
<lycophr. 1.863> μήθ' ἁβροπήνους ἀμφιβάλλεσθαι πέπλους
<lycophr. 1.864> κάλχῃ φορυκτούς, οὕνεκεν θεᾷ θεὸς
<lycophr. 1.865> χέρσου μέγαν στόρθυγγα δωρεῖται κτίσαι.
<lycophr. 1.866> ἥξει δὲ ταύρου γυμνάδας κακοξένους
<lycophr. 1.867> πάλης κονίστρας, ὅν τε Κωλῶτις τεκνοῖ,
<lycophr. 1.868> ̓Αλεντία κρείουσα Λογγούρου μυχῶν,
<lycophr. 1.869> ̔́Αρπης Κρόνου πήδημα Καγχείας θ' ὕδωρ
<lycophr. 1.870> κάμψας, Γονοῦσάν τ' ἠδὲ Σικανῶν πλάκας,
<lycophr. 1.871> καὶ θηροχλαίνου σηκὸν ὠμηστοῦ λύκου,
<lycophr. 1.872> ὃν Κρηθέως ἄμναμος ὁρμίσας σκάφος
<lycophr. 1.873> ἔδειμε πεντήκοντα σὺν ναυηγέταις.
<lycophr. 1.874> κρόκαι δὲ Μινυῶν εὐλιπῆ στελγίσματα
<lycophr. 1.875> τηροῦσιν, ἅλμης οὐδὲ φοιβάζει κλύδων
<lycophr. 1.876> οὐδ' ὀμβρία σμήχουσα δηναιὸν νιφάς.
<lycophr. 1.877> ἄλλους δὲ θῖνες οἵ τε Ταυχείρων πέλας
<lycophr. 1.878> μύρμηκες αἰάζουσιν ἐκβεβρασμένους
<lycophr. 1.879> ἔρημον εἰς ̓́Ατλαντος οἰκητήριον
<lycophr. 1.880> θρυλιγμάτων δέρτροισι προσσεσηρότας:
<lycophr. 1.881> Μόψον Τιταιρώνειον ἔνθα ναυβάται
<lycophr. 1.882> θανόντα ταρχύσαντο, τυμβείαν δ' ὑπὲρ
<lycophr. 1.883> κρηπῖδ' ἀνεστήλωσαν ̓Αργῷου δορὸς
<lycophr. 1.884> κλασθὲν πέτευρον, νερτέρων κειμήλιον,
<lycophr. 1.885> Αὔσιγδα Κινύφειος ᾗ τέγγων ῥόος
<lycophr. 1.886> νασμοῖς λιπαίνει, τῷ δὲ Νηρέως γόνῳ
<lycophr. 1.887> Τρίτωνι Κολχὶς ὤπασεν δάνος γυνὴ
<lycophr. 1.888> χρυσῷ πλατὺν κρατῆρα κεκροτημένον,
<lycophr. 1.889> δείξαντι πλωτὴν οἶμον, ᾗ διὰ στενῶν
<lycophr. 1.890> μύρμων ἐνήσει Τῖφυς ἄθραυστον σκάφος.
<lycophr. 1.891> Γραικοὺς δὲ χώρας τουτάκις λαβεῖν κράτη
<lycophr. 1.892> θαλασσόπαις δίμορφος αὐδάζει θεός,
<lycophr. 1.893> ὅταν παλίμπουν δῶρον ἄγραυλος λεὼς
<lycophr. 1.894> ̔́Ελλην' ὀρέξῃ νοσφίσας πάτρας Λίβυς.
<lycophr. 1.895> εὐζὰς δὲ δειμαίνοντες ̓Ασβύσται κτέαρ
<lycophr. 1.896> κρύψους' ἄφαντον ἐν χθονὸς νειροῖς μυχοῖς,
<lycophr. 1.897> ἐν ᾗ Κυφαίων δύσμορον στρατηλάτην
<lycophr. 1.898> ναύταις συνεκβράσουσι Βορραῖαι πνοαί,
<lycophr. 1.899> τόν τ' ἐκ Παλαύθρων ἔκγονον Τενθρηδόνος,
<lycophr. 1.900> ̓Αμφρυσίων σκηπτοῦχον Εὐρυαμπίων,
<lycophr. 1.901> καὶ τὸν δυνάστην τοῦ πετρωθέντος λύκου
<lycophr. 1.902> ἀποινοδόρπου καὶ πάγων Τυμφρηστίων.
<lycophr. 1.903> ὧν οἱ μὲν Αἰγώνειαν ἄθλιοι πάτραν
<lycophr. 1.904> ποθοῦντες, οἱ δ' ̓Εχῖνον, οἱ δὲ Τίταρον
<lycophr. 1.905> ̓͂Ιρόν τε καὶ Τρηχῖνα καὶ Περραιβικὴν
<lycophr. 1.906> Γόννον Φάλαννάν τ' ἠδ' ̓Ολοσσόνων γύας
<lycophr. 1.907> καὶ Κασταναίαν, ἀκτέριστον ἐν πέτραις
<lycophr. 1.908> αἰῶνα κωκύσουσιν ἠλοκισμένοι.
<lycophr. 1.909> ἄλλην δ' ἐπ' ἄλλῃ κῆρα κινήσει θεός,
<lycophr. 1.910> λυγρὴν πρὸ νόστου συμφορὰν δωρούμενος.
<lycophr. 1.911> τὸν δ' Αἰσάρου τε ῥεῖθρα καὶ βραχύπτολις
<lycophr. 1.912> Οἰνωτρίας γῆς κεγχρίνῃ βεβρωμένον
<lycophr. 1.913> Κρίμισα φιτροῦ δέξεται μιαιφόνον:
<lycophr. 1.914> αὐτὴ γὰρ ἄκραν ἄρδιν εὐθυνεῖ χεροῖν
<lycophr. 1.915> σάλπιγξ ἀποψάλλουσα Μαιώτην πλόκον:
<lycophr. 1.916> Δύρα παρ' ὄχθαις ὅς ποτε φλέξας θρασὺν
<lycophr. 1.917> λέοντα ῥαιβῷ χεῖρας ὥπλισε Σεύθῃ
<lycophr. 1.918> δράκοντ' ἀφύκτων γομφίων λυροκτύπῳ.
<lycophr. 1.919> Κρᾶθις δὲ τύμβους ὄψεται δεδουπότος,
<lycophr. 1.920> εὐρὰξ ̓Αλαίου Παταρέως ἀνακτόρων,
<lycophr. 1.921> Ναύαιθος ἔνθα πρὸς κλύδων' ἐρεύγεται.
<lycophr. 1.922> κτενοῦσι δ' αὐτὸν Αὔσονες Πελλήνιοι
<lycophr. 1.923> βοηδρομοῦντα Λινδίων στρατηλάταις,
<lycophr. 1.924> οὓς τῆλε Θερμύδρου τε Καρπάθου τ' ὀρῶν
<lycophr. 1.925> πλάνητας αἴθων Θρασκίας πέμψει κύων,
<lycophr. 1.926> ξένην ἐποικήσοντας ὀθνείαν χθόνα.
<lycophr. 1.927> ἐν δ' αὖ Μακάλλοις σηκὸν ἔγχωροι μέγαν
<lycophr. 1.928> ὑπὲρ τάφων δείμαντες, αἰανῆ θεὸν
<lycophr. 1.929> λοιβαῖσι κυδανοῦσι καὶ θύσθλοις βοῶν.
<lycophr. 1.930> ὁ δ' ἱπποτέκτων Λαγαρίας ἐν ἀγκάλαις,
<lycophr. 1.931> ἔγχος πεφρικὼς καὶ φάλαγγα θουρίαν,
<lycophr. 1.932> πατρῷον ὅρκον ἐκτίνων ψευδώμοτον,
<lycophr. 1.933> ὃν ἀμφὶ μήλων τῶν δορικτήτων τάλας
<lycophr. 1.934> πύργων Κομαιθοῦς συμπεφυρμένων στρατῷ
<lycophr. 1.935> στεργοξυνεύνων οὕνεκεν νυμφευμάτων
<lycophr. 1.936> ̓Αλοῖτιν ἔτλη τὴν Κυδωνίαν Θρασὼ
<lycophr. 1.937> ὁρκωμοτῆσαι τόν τε Κρηστώνης θεὸν
<lycophr. 1.938> Κανδάον' ἤ Μάμερτον ὁπλίτην λύκον,
<lycophr. 1.939> ὁ μητρὸς ἐντὸς δελφύος στυγνὴν μάχην
<lycophr. 1.940> στήσας ἀραγμοῖς πρὸς κασίγνητον χεροῖν,
<lycophr. 1.941> οὔπω τὸ Τιτοῦς λαμπρὸν αὐγάζων φάος
<lycophr. 1.942> οὐδ' ἐκφυγὼν ὠδῖνας ἀλγεινὰς τόκων.
<lycophr. 1.943> τοιγὰρ πόποι φύξηλιν ἤνδρωσαν σπόρον,
<lycophr. 1.944> πύκτην μὲν ἐσθλόν, πτῶκα δ' ἐν κλόνῳ δορός,
<lycophr. 1.945> καὶ πλεῖστα τέχναις ὠφελήσαντα στρατόν:
<lycophr. 1.946> ὃς ἀμφὶ Κῖριν καὶ Κυλιστάνου γάνος
<lycophr. 1.947> ἔπηλυς οἴκους τῆλε νάσσεται πάτρας,
<lycophr. 1.948> τὰ δ' ἐργαλεῖα, τοῖσι τέτρηνας βρέτας
<lycophr. 1.949> τεύξει ποτ' ἐγχώροισι μέρμερον βλάβην,
<lycophr. 1.950> καθιερώσει Μυνδίας ἀνακτόροις.
<lycophr. 1.951> ἄλλοι δ' ἐνοικήσουσι Σικανῶν χθόνα,
<lycophr. 1.952> πλαγκτοὶ μολόντες, ἔνθα Λαυμέδων τριπλᾶς
<lycophr. 1.953> ναύταις ἔδωκε Φοινοδάμαντος κόρας,
<lycophr. 1.954> ταῖς κητοδόρποις συμφοραῖς δεδηγμένος,
<lycophr. 1.955> τηλοῦ προθεῖναι θηρσὶν ὠμησταῖς βορὰν
<lycophr. 1.956> μολόντας εἰς γῆν ἕσπερον Λαιστρυγόνων,
<lycophr. 1.957> ὅπου συνοικεῖ δαψιλὴς ἐρημία.
<lycophr. 1.958> αἱ δ' αὖ παλαιστοῦ μητέρος Ζηρυνθίας
<lycophr. 1.959> σηκὸν μέγαν δείμαντο, δωτίνην θεᾷ,
<lycophr. 1.960> μόρον φυγοῦσαι καὶ μονοικήτους ἕδρας,
<lycophr. 1.961> ὧν δὴ μίαν Κριμισός, ἰνδαλθεὶς κυνί,
<lycophr. 1.962> ἔζευξε λέκτροις ποταμός: ἡ δὲ δαίμονι
<lycophr. 1.963> τῷ θηρομίκτῳ σκύλακα γενναῖον τεκνοῖ,
<lycophr. 1.964> τρισσῶν συνοικιστῆρα καὶ κτίστην τόπων.
<lycophr. 1.965> ὃς δὴ ποδηγῶν πτόρθον ̓Αγχίσου νόθον
<lycophr. 1.966> ἄξει τρίδειρον νῆσον εἰς ληκτηρίαν,
<lycophr. 1.967> τῶν Δαρδανείων ἐκ τόπων ναυσθλούμενον.
<lycophr. 1.968> Αἰγέστα τλῆμον, σοὶ δὲ δαιμόνων φραδαῖς
<lycophr. 1.969> πένθος μέγιστον καὶ δι' αἰῶνος πάτρας
<lycophr. 1.970> ἔσται πυρὸς ῥιπαῖσιν ᾐθαλωμένης.
<lycophr. 1.971> μόνη δὲ πύργων δυστυχεῖς κατασκαφὰς
<lycophr. 1.972> νήπαυστον αἰάζουσα καὶ γοωμένη
<lycophr. 1.973> δαρὸν στενάξεις. πᾶς δὲ λυγαίαν λεὼς
<lycophr. 1.974> ἐσθῆτα προστρόπαιον ἐγχλαινούμενος
<lycophr. 1.975> αὐχμῷ πινώδης λυπρὸν ἀμπρεύσει βίον.
<lycophr. 1.976> κρατὸς δ' ἄκουρος νῶτα καλλυνεῖ φόβη,
<lycophr. 1.977> μνήμην παλαιῶν τημελοῦς' ὀδυρμάτων.
<lycophr. 1.978> πολλοὶ δὲ Σῖριν ἀμφὶ καὶ Λευταρνίαν
<lycophr. 1.979> ἄρουραν οἰκήσουσιν, ἔνθα δύσμορος
<lycophr. 1.980> Κάλχας ὀλύνθων Σισυφεὺς ἀνηρίθμων
<lycophr. 1.981> κεῖται, κάρα μάστιγι γογγύλῃ τυπείς,
<lycophr. 1.982> ῥείθροισιν ὠκὺς ἔνθα μύρεται Σίνις,
<lycophr. 1.983> ἄρδων βαθεῖαν Χωνίας παγκληρίαν.
<lycophr. 1.984> πόλιν δ' ὁμοίαν ̓Ιλίῳ δυσδαίμονες
<lycophr. 1.985> δείμαντες, ἀλγυνοῦσι Λαφρίαν κόρην
<lycophr. 1.986> σάλπιγγα, δῃώσαντες ἐν ναῷ θεᾶς
<lycophr. 1.987> τοὺς πρόσθ' ἔδεθλον Ξουθίδας ᾠκηκότας.
<lycophr. 1.988> γλήναις δ' ἄγαλμα ταῖς ἀναιμάτοις μύσει,
<lycophr. 1.989> στυγνὴν ̓Αχαιῶν εἰς ̓Ιάονας βλάβην
<lycophr. 1.990> λεῦσσον φόνον τ' ἔμφυλον ἀγραύλων λύκων,
<lycophr. 1.991> ὅταν θανὼν λῄταρχος ἱρείας σκύλαξ
<lycophr. 1.992> πρῶτος κελαινῷ βωμὸν αἱμάξῃ βρότῳ.
<lycophr. 1.993> ἄλλοι δὲ πρῶνας δυσβάτους Τυλησίους
<lycophr. 1.994> λίνου θ' ἁλισμήκτοιο δειραίαν ἄκραν
<lycophr. 1.995> ̓Αμαζόνος σύγκληρον ἄρσονται πέδον,
<lycophr. 1.996> δούλης γυναικὸς ζεῦγλαν ἐνδεδεγμένοι,
<lycophr. 1.997> ἣν χαλκομίτρου θῆσσαν ὀτρηρῆς κόρης
<lycophr. 1.998> πλανῆτιν ἄξει κῦμα πρὸς ξένην χθόνα.
<lycophr. 1.999> ἧς ἐκπνεούσης λοῖσθον ὀφθαλμὸς τυπεὶς
<lycophr. 1.1000> πιθηκομόρφῳ πότμον Αἰτωλῷ φθόρῳ
<lycophr. 1.1001> τεύξει τράφηκι φοινίῳ τετμημένῳ.
<lycophr. 1.1002> Κροτωνιᾶται δ' ἄστυ πέρσουσίν ποτε
<lycophr. 1.1003> ̓Αμαζόνος, φθέρσαντες ἄτρομον κόρην
<lycophr. 1.1004> Κλήτην, ἄνασσαν τῆς ἐπωνύμου πάτρας.
<lycophr. 1.1005> πολλοὶ δὲ πρόσθεν γαῖαν ἐκ κείνης ὀδὰξ
<lycophr. 1.1006> δάψουσι πρηνιχθέντες, οὐδ' ἄτερ πόνων
<lycophr. 1.1007> πύργους διαρραίσουσι Λαυρήτης γόνοι.
<lycophr. 1.1008> οἱ δ' αὖ Τέρειναν, ἔνθα μυδαίνει ποτοῖς
<lycophr. 1.1009> ̓Ωκίναρος γῆν, φοῖβον ἐκβράσσων ὕδωρ,
<lycophr. 1.1010> ἄλῃ κατοικήσουσι κάμνοντες πικρᾷ.
<lycophr. 1.1011> τὸν δ' αὖ τὰ δευτερεῖα καλλιστευμάτων
<lycophr. 1.1012> λαβόντα, καὶ τὸν ἐκ Λυκορμαίων ποτῶν
<lycophr. 1.1013> στρατηλάτην σῦν, καρτερὸν Γόργης τόκον,
<lycophr. 1.1014> τῇ μὲν Λίβυσσαν ψάμμον ἄξουσι πνοαὶ
<lycophr. 1.1015> Θρῇσσαι ποδωτοῖς ἐμφορούμεναι λίνοις,
<lycophr. 1.1016> τῇ δ' ἐκ Λιβύσσης αὖθις ἐμπίπτων νότος
<lycophr. 1.1017> εἰς ̓Αργυρίνους καὶ Κεραυνίων νάπας
<lycophr. 1.1018> ἄξει βαρεῖ πρηστῆρι ποιμαίνων ἅλα.
<lycophr. 1.1019> ἔνθα πλανήτην λυπρὸν ὄψονται βίον
<lycophr. 1.1020> Λακμωνίου πίνοντες Αἴαντος ῥοάς.
<lycophr. 1.1021> Κρᾶθις δὲ γείτων ἠδὲ Μυλάκων ὅροις
<lycophr. 1.1022> χῶρος συνοίκους δέξεται Κόλχων Πόλαις,
<lycophr. 1.1023> μαστῆρας οὓς θυγατρὸς ἔστειλεν βαρὺς
<lycophr. 1.1024> Αἴας Κορίνθου τ' ἀρχός, Εἰδυίας πόσις,
<lycophr. 1.1025> τὴν νυμφαγωγὸν ἐκκυνηγετῶν τρόπιν,
<lycophr. 1.1026> οἳ πρὸς βαθεῖ νάσσαντο Διζηροῦ πόρῳ.
<lycophr. 1.1027> ἄλλοι δὲ Μελίτην νῆσον ̓Οθρωνοῦ πέλας
<lycophr. 1.1028> πλαγκτοὶ κατοικήσουσιν, ἣν πέριξ κλύδων
<lycophr. 1.1029> ἔμπλην Παχύνου Σικανὸς προσμάσσεται,
<lycophr. 1.1030> τοῦ Σισυφείου παιδὸς ὀχθηρὰν ἄκραν
<lycophr. 1.1031> ἐπώνυμόν ποθ' ὑστέρῳ χρόνῳ γράφων
<lycophr. 1.1032> κλεινόν θ' ἵδρυμα παρθένου Λογγάτιδος,
<lycophr. 1.1033> ̔́Ελωρος ἔνθα ψυχρὸν ἐκβάλλει ποτόν.
<lycophr. 1.1034> Παπποκτόνος δ' ̓Οθρωνὸν οἰκήσει λύκος,
<lycophr. 1.1035> τηλοῦ πατρῷα ῥεῖθρα Κοσκύνθου ποθῶν.
<lycophr. 1.1036> ὃς ἐν θαλάσσῃ χοιράδων βεβὼς ἔπι
<lycophr. 1.1037> ῥήτρας πολίταις τὰς στρατοπλώτους ἐρεῖ.
<lycophr. 1.1038> χέρσου πατρῴας οὐ γὰρ ἂν φονῆ ποσὶ
<lycophr. 1.1039> ψαῦσαι, μέγαν πλειῶνα μὴ πεφευγότα,
<lycophr. 1.1040> δίκης ἐάσει τάρροθος Τελφουσία
<lycophr. 1.1041> Λάδωνος ἀμφὶ ῥεῖθρα ναίουσα σκύλαξ.
<lycophr. 1.1042> ὅθεν, πεφευγὼς ἑρπετῶν δεινὴν μάχην
<lycophr. 1.1043> δρακοντομόρφων, εἰς ̓Αμαντίαν πόλιν
<lycophr. 1.1044> πλώσει, πέλας δὲ γῆς ̓Ατιντάνων μολών,
<lycophr. 1.1045> Πράκτιν παρ' αὐτὴν αἰπὺ νάσσεται λέπας,
<lycophr. 1.1046> τοῦ Χαονίτου νᾶμα Πολυάνθους δρέπων.
<lycophr. 1.1047> ὁ δ' Αὐσονείων ἄγχι Κάλχαντος τάφων,
<lycophr. 1.1048> δυοῖν ἀδελφοῖν ἅτερος, ψευδηρίων
<lycophr. 1.1049> ξένην ἐπ' ὀστέοισιν ὀγχήσει κόνιν.
<lycophr. 1.1050> δοραῖς δὲ μήλων τύμβον ἐγκοιμωμένοις
<lycophr. 1.1051> χρήσει καθ' ὕπνον πᾶσι νημερτῆ φάτιν,
<lycophr. 1.1052> νόσων δ' ἀκεστὴς Δαυνίοις κληθήσεται,
<lycophr. 1.1053> ὅταν κατικμαίνοντες ̓Αλθαίνου ῥοαῖς
<lycophr. 1.1054> ἀρωγὸν αὐδήσωσιν ̓Ηπίου γόνον
<lycophr. 1.1055> ἀστοῖσι καὶ ποίμναισι πρευμενῆ μολεῖν.
<lycophr. 1.1056> ἔσται ποτὲ πρεσβεῦσιν Αἰτωλῶν φάος
<lycophr. 1.1057> ἐκεῖ γοηρὸν καὶ πανέχθιστον φανέν,
<lycophr. 1.1058> ὅταν Σαλάγγων γαῖαν ̓Αγγαίσων θ' ἕδη
<lycophr. 1.1059> μολόντες αἰτίζωσι κοιράνου γύας,
<lycophr. 1.1060> ἐσθλῆς ἀρούρης πῖαρ ἔγκληρον χθονός.
<lycophr. 1.1061> τοὺς δ' εἰς ἐρεμνὸν ζῶντας ὠμησταὶ τάφον
<lycophr. 1.1062> κρύψουσι κοίλης ἐν μυχοῖς διασφάγος.
<lycophr. 1.1063> τοῖς δ' ἀκτέριστον σῆμα Δαυνῖται νεκρῶν
<lycophr. 1.1064> στήσουσι χωστῷ τροχμάλῳ κατηρεφές,
<lycophr. 1.1065> χώραν διδόντες, ἥν περ ἔχρῃζον λαβεῖν,
<lycophr. 1.1066> τοῦ κρατοβρῶτος παιδὸς ἄτρεστου κάπρου.
<lycophr. 1.1067> τῶν Ναυβολείων δ' εἰς Τέμεσσαν ἐγγόνων
<lycophr. 1.1068> ναῦται καταβλώξουσιν, ἔνθα Λαμπέτης
<lycophr. 1.1069> ̔Ιππωνίου πρηῶνος εἰς Τηθὺν κέρας
<lycophr. 1.1070> σκληρὸν νένευκεν. ἀντὶ δὲ Κρίσης ὅρων
<lycophr. 1.1071> Κροτωνιᾶτιν ἀντίπορθμον αὔλακα
<lycophr. 1.1072> βοῶν ἀροτρεύσουσιν ὁλκαίῳ πτερῷ,
<lycophr. 1.1073> πάτραν Λίλαιαν κἀνεμωρείας πέδον
<lycophr. 1.1074> ποθοῦντες ̓́Αμφισσάν τε καὶ κλεινὰς ̓́Αβας.
<lycophr. 1.1075> Σήταια τλῆμον, σοὶ δὲ πρὸς πέτραις μόρος
<lycophr. 1.1076> μίμνει δυσαίων, ἔνθα γυιούχοις πέδαις
<lycophr. 1.1077> οἴκτιστα χαλκείῃσιν ὠργυιωμένη
<lycophr. 1.1078> θανῇ, πυρὶ φλέξασα δεσποτῶν στόλον,
<lycophr. 1.1079> ἔκβλητον αἰάζουσα Κράθιδος πέλας
<lycophr. 1.1080> τόργοισιν αἰώρημα φοινίοις δέμας.
<lycophr. 1.1081> σπιλὰς δ' ἐκείνη σῆς φερώνυμος τύχης
<lycophr. 1.1082> πόντον προσαυγάζουσα φημισθήσεται.
<lycophr. 1.1083> οἱ δ' αὖ Πελασγῶν ἀμφὶ Μέμβλητος ῥοὰς
<lycophr. 1.1084> νῆσόν τε Κερνεᾶτιν ἐκπεπλωκότες
<lycophr. 1.1085> ὑπὲρ πόρον Τυρσηνὸν ἐν Λαμητίαις
<lycophr. 1.1086> δίναισιν οἰκήσουσι Λευκανῶν πλάκας.
<lycophr. 1.1087> καὶ τοὺς μὲν ἄλγη ποικίλαι τε συμφοραὶ
<lycophr. 1.1088> ἄνοστον αἰάζοντας ἕξουσιν τύχην
<lycophr. 1.1089> ἐμῶν ἕκατι δυσγάμων ῥυσταγμάτων
<lycophr. 1.1090> Οὐδ' οἱ χρόνῳ μολόντες ἀσπαστῶς δόμους
<lycophr. 1.1091> εὐκταῖον ἐκλάμψουσι θυμάτων σέλας,
<lycophr. 1.1092> χάριν τίνοντες Κερδύλᾳ Λαρυνθίῳ.
<lycophr. 1.1093> τοιαῖσδ' ἐχῖνος μηχαναῖς οἰκοφθορῶν
<lycophr. 1.1094> παραιολίξει τὰς ἀλεκτόρων πικρὰς
<lycophr. 1.1095> στεγανόμους ὄρνιθας. οὐδὲ ναυφάγοι
<lycophr. 1.1096> λήξουσι πένθους δυσμενεῖς φρυκτωρίαι
<lycophr. 1.1097> πτόρθου διαρραισθέντος, ὃν νεοσκαφὲς
<lycophr. 1.1098> κρύψει ποτ' ἐν κλήροισι Μηδύμνης στέγος.
<lycophr. 1.1099> ὁ μὲν γὰρ ἀμφὶ χύτλα τὰς δυσεξόδους
<lycophr. 1.1100> ζητῶν κελεύθους αὐχενιστῆρος βρόχου
<lycophr. 1.1101> ἐν ἀμφιβλήστρῳ συντεταργανωμένος
<lycophr. 1.1102> τυφλαῖς ματεύσει χερσὶ κροσσωτοὺς ῥαφάς.
<lycophr. 1.1103> θερμὴν δ' ὑπαὶ λουτρῶνος ἀρνεύων στέγην
<lycophr. 1.1104> τιβῆνα καὶ κύπελλον ἐγκάρῳ ῥανεῖ,
<lycophr. 1.1105> τυπεὶς σκεπάρνῳ κόγχον εὐθήκτῳ μέσον.
<lycophr. 1.1106> οἰκτρὰ δέ πέμφιξ Ταίναρον πτερύξεται,
<lycophr. 1.1107> λυπρὰν λεαίνης εἰσιδοῦς' οἰκουρίαν.
<lycophr. 1.1108> ἐγὼ δὲ δροίτης ἄγχι κείσομαι πέδῳ,
<lycophr. 1.1109> Χαλυβδικῷ κνώδοντι συντεθραυσμένη,
<lycophr. 1.1110> ἐπεί με, πεύκης πρέμνον ἢ στύπος δρυὸς
<lycophr. 1.1111> ὅπως τις ὑλοκουρὸς ἐργάτης ὀρεύς,
<lycophr. 1.1112> ῥήξει πλατὺν τένοντα καὶ μετάφρενον,
<lycophr. 1.1113> καὶ πᾶν λακίζους' ἐν φοναῖς ψυχρὸν δέμας
<lycophr. 1.1114> δράκαινα διψὰς κἀπιβᾶς' ἐπ' αὐχένος
<lycophr. 1.1115> πλήσει γέμοντα θυμὸν ἀγρίας χολῆς,
<lycophr. 1.1116> ὡς κλεψίνυμφον κοὐ δορίκτητον γέρας
<lycophr. 1.1117> δύσζηλος ἀστέμβακτα τιμωρουμένη.
<lycophr. 1.1118> βοῶσα δ' οὐ κλύοντα δεσπότην πόσιν
<lycophr. 1.1119> θεύσω κατ' ἴχνος ἠνεμωμένη πτεροῖς.
<lycophr. 1.1120> σκύμνος δὲ πατρὸς κῆρα μαστεύων φόνου
<lycophr. 1.1121> εἰς σπλάγχν' ἐχίδνης αὐτόχειρ βάψει ξίφος,
<lycophr. 1.1122> κακὸν μίασμ' ἔμφυλον ἀλθαίνων κακῷ.
<lycophr. 1.1123> ἐμὸς δ' ἀκοίτης, δμωίδος νύμφης ἄναξ,
<lycophr. 1.1124> Ζεὺς Σπαρτιάταις αἱμύλοις κληθήσεται,
<lycophr. 1.1125> τιμὰς μεγίστας Οἰβάλου τέκνοις λαχών.
<lycophr. 1.1126> οὐ μὴν ἐμὸν νώνυμνον ἀνθρώποις σέβας
<lycophr. 1.1127> ἔσται, μαρανθὲν αὖθι ληθαίῳ σκότῳ.
<lycophr. 1.1128> ναὸν δέ μοι τεύξουσι Δαυνίων ἄκροι
<lycophr. 1.1129> Σάλπης παρ' ὄχθαις, οἵ τε Δάρδανον πόλιν
<lycophr. 1.1130> ναίουσι, λίμνης ἀγχιτέρμονες ποτῶν.
<lycophr. 1.1131> κοῦραι δὲ παρθένειον ἐκφυγεῖν ζυγὸν
<lycophr. 1.1132> ὅταν θέλωσι, νυμφίους ἀρνούμεναι
<lycophr. 1.1133> τοὺς ̔Εκτορείοις ἠγλαϊσμένους κόμαις,
<lycophr. 1.1134> μορφῆς ἔχοντας σίφλον ἢ μῶμαρ γένους,
<lycophr. 1.1135> ἐμὸν περιπτύξουσιν ὠλέναις βρέτας,
<lycophr. 1.1136> ἄλκαρ μέγιστον κτώμεναι νυμφευμάτων,
<lycophr. 1.1137> ̓Ερινύων ἐσθῆτα καὶ ῥέθους βαφὰς
<lycophr. 1.1138> πεπαμέναι θρόνοισι φαρμακτηρίοις.
<lycophr. 1.1139> κείναις ἐγὼ δηναιὸν ἄφθιτος θεὰ
<lycophr. 1.1140> ῥαβδηφόροις γυναιξὶν αὐδηθήσομαι.
<lycophr. 1.1141> πένθος δὲ πολλαῖς παρθένων τητωμέναις
<lycophr. 1.1142> τεύξω γυναιξὶν αὖθις, αἳ στρατηλάτην
<lycophr. 1.1143> ἀθεσμόλεκτρον, Κύπριδος λῃστὴν θεᾶς,
<lycophr. 1.1144> δαρὸν στένουσαι, κλῆρον εἰς ἀνάρσιον
<lycophr. 1.1145> πέμψουσι παῖδας ἐστερημένας γάμων.
<lycophr. 1.1146> Λάρυμνα, καὶ Σπερχειέ, καὶ Βοάγριε,
<lycophr. 1.1147> καὶ Κῦνε, καὶ Σκάρψεια, καὶ Φαλωριάς,
<lycophr. 1.1148> καὶ Ναρύκειον ἄστυ, καὶ Θρονίτιδες
<lycophr. 1.1149> Λοκρῶν ἀγυιαί, καὶ Πυρωναῖαι νάπαι,
<lycophr. 1.1150> καὶ πᾶς ̔Οδοιδόκειος ̓Ιλέως δόμος,
<lycophr. 1.1151> ὑμεῖς ἐμῶν ἕκατι δυσσεβῶν γάμων
<lycophr. 1.1152> ποινὰς Γυγαίᾳ τίσετ' ̓Αγρίσκᾳ θεᾷ,
<lycophr. 1.1153> τὸν χιλίωρον τὰς ἀνυμφεύτους χρόνον
<lycophr. 1.1154> πάλου βραβείαις γηροβοσκοῦσαι κόρας.
<lycophr. 1.1155> αἷς ἀκτέριστος ἐν ξένῃ ξέναις τάφος
<lycophr. 1.1156> ψάμμῳ κλύδωνος λυπρὸς ἐκκλυσθήσεται,
<lycophr. 1.1157> φυτοῖς ἀκάρποις γυῖα συμφλέξας ὅταν
<lycophr. 1.1158> ̔́Ηφαιστος εἰς θάλασσαν ἐκβράσῃ σποδὸν
<lycophr. 1.1159> τῆς ἐκ λόφων Τράρωνος ἐφθιτωμένης.
<lycophr. 1.1160> ἄλλαι δὲ νύκτωρ ταῖς θανουμέναις ἴσαι
<lycophr. 1.1161> Σιθῶνος εἰς θυγατρὸς ἵξονται γύας,
<lycophr. 1.1162> λαθραῖα κἀκκέλευθα παπταλώμεναι,
<lycophr. 1.1163> ἕως ἂν εἰσθρέξωσιν ̓Αμφείρας δόμους
<lycophr. 1.1164> λιταῖς Σθένειαν ἵκτιδες γουνούμεναι.
<lycophr. 1.1165> θεᾶς δ' ὀφελτρεύσουσι κοσμοῦσαι πέδον,
<lycophr. 1.1166> δρόσῳ τε φοιβάσουσιν, ἀστεργῆ χόλον
<lycophr. 1.1167> ἀστῶν φυγοῦσαι. πᾶς γὰρ ̓Ιλιεὺς ἀνὴρ
<lycophr. 1.1168> κόρας δοκεύσει, πέτρον ἐν χεροῖν ἔχων,
<lycophr. 1.1169> ἢ φάσγανον κελαινόν, ἢ ταυροκτόνον
<lycophr. 1.1170> στερρὰν κύβηλιν, ἢ Φαλακραῖον κλάδον,
<lycophr. 1.1171> μαιμῶν κορέσσαι χεῖρα διψῶσαν φόνου.
<lycophr. 1.1172> δῆμος δ' ἀνατεὶ τὸν κτανόντ' ἐπαινέσει,
<lycophr. 1.1173> τεθμῷ χαράξας, τοὐπιλώβητον γένος.
<lycophr. 1.1174> ὦ μῆτερ, ὦ δύσμητερ, οὐδὲ σὸν κλέος
<lycophr. 1.1175> ἄπυστον ἔσται, Περσέως δὲ παρθένος
<lycophr. 1.1176> Βριμὼ Τρίμορφος θήσεταί ς' ἑπωπίδα
<lycophr. 1.1177> κλαγγαῖσι ταρμύσσουσαν ἐννύχοις βροτούς,
<lycophr. 1.1178> ὅσοι μεδούσης Στρυμόνος Ζηρυνθίας
<lycophr. 1.1179> δείκηλα μὴ σέβουσι λαμπαδουχίαις,
<lycophr. 1.1180> θύσθλοις Φεραίαν ἐξακεύμενοι θεάν.
<lycophr. 1.1181> ψευδήριον δὲ νησιωτικὸς στόνυξ
<lycophr. 1.1182> Πάχυνος ἕξει σεμνὸν ἐξ ὀνειράτων
<lycophr. 1.1183> ταῖς δεσποτείαις ὠλέναις ὠγκωμένον
<lycophr. 1.1184> ῥείθρων ̔Ελώρου πρόσθεν ἐκτερισμένης:
<lycophr. 1.1185> ὃς δὴ παρ' ἀκταῖς τλήμονος ῥανεῖ χοάς,
<lycophr. 1.1186> τριαύχενος μήνιμα δειμαίνων θεᾶς,
<lycophr. 1.1187> λευστῆρα πρῶτον οὕνεκεν ῥίψας πέτρον
<lycophr. 1.1188> ̔́Αιδῃ κελαινῶν θυμάτων ἀπάρξεται.
<lycophr. 1.1189> σὺ δ', ὦ ξύναιμε, πλεῖστον ἐξ ἐμῆς φρενὸς
<lycophr. 1.1190> στερχθείς, μελάθρων ἕρμα καὶ πάτρας ὅλης,
<lycophr. 1.1191> οὐκ εἰς κενὸν κρηπῖδα φοινίξεις φόνῳ
<lycophr. 1.1192> ταύρων, ἄνακτι τῶν ̓Οφίωνος θρόνων
<lycophr. 1.1193> πλείστας ἀπαρχὰς θυμάτων δωρούμενος.
<lycophr. 1.1194> ἀλλ' ἄξεταί σε πρὸς γενεθλίαν πλάκα
<lycophr. 1.1195> τὴν ἐξόχως Γραικοῖσιν ἐξυμνημένην,
<lycophr. 1.1196> ὅπου σφε μήτηρ ἡ πάλης ἐμπείραμος
<lycophr. 1.1197> τὴν πρόσθ' ἄνασσαν ἐμβαλοῦσα Ταρτάρῳ
<lycophr. 1.1198> ὠδῖνας ἐξέλυσε λαθραίας γονῆς,
<lycophr. 1.1199> τὰς παιδοβρώτους ἐκφυγοῦς' ὁμευνέτου
<lycophr. 1.1200> θοίνας ἀσέπτους, οὐδ' ἐπίανεν βορᾷ
<lycophr. 1.1201> νηδύν, τὸν ἀντίποινον ἐγμάψας πέτρον,
<lycophr. 1.1202> ἐν γυιοκόλλοις σπαργάνοις εἰλημένον,
<lycophr. 1.1203> τύμβος γεγὼς Κένταυρος ὠμόφρων σπορᾶς.
<lycophr. 1.1204> νήσοις δὲ μακάρων ἐγκατοικήσεις μέγας
<lycophr. 1.1205> ἥρως, ἀρωγὸς λοιμικῶν τοξευμάτων,
<lycophr. 1.1206> ὅπου σε πεισθεὶς ̓Ωγύγου σπαρτὸς λεὼς
<lycophr. 1.1207> χρησμοῖς ̓Ιατροῦ Λεψίου Τερμινθέως
<lycophr. 1.1208> ἐξ ̓Οφρυνείων ἠρίων ἀνειρύσας
<lycophr. 1.1209> ἄξει Καλύδνου τύρσιν ̓Αόνων τε γῆν
<lycophr. 1.1210> σωτῆρ', ὅταν κάμνωσιν ὁπλίτῃ στρατῷ
<lycophr. 1.1211> πέρθοντι χώραν Τηνέρου τ' ἀνάκτορα.
<lycophr. 1.1212> κλέος δὲ σὸν μέγιστον ̓Εκτήνων πρόμοι
<lycophr. 1.1213> λοιβαῖσι κυδανοῦσιν ἀφθίτοις ἴσον.
<lycophr. 1.1214> ἥξει δὲ Κνωσσὸν κἀπὶ Γόρτυνος δόμους
<lycophr. 1.1215> τοὐμὸν ταλαίνης πῆμα, πᾶς δ' ἀνάστατος
<lycophr. 1.1216> ἔσται στρατηγῶν οἶκος. οὐ γάρ ἥσυχος
<lycophr. 1.1217> πορκεὺς δίκωπον σέλμα ναυστολῶν ἐλᾷ,
<lycophr. 1.1218> Λεῦκον στροβήσων φύλακα τῆς μοναρχίας,
<lycophr. 1.1219> ψυδραῖσί τε ἔχθραν μηχαναῖς ἀναπλέκων.
<lycophr. 1.1220> ὃς οὔτε τέκνων φείσετ' οὔτε συγγάμου
<lycophr. 1.1221> Μήδας δάμαρτος, ἠγριωμένος φρένας,
<lycophr. 1.1222> οὐ Κλεισιθήρας θυγατρός, ἧς πατὴρ λέχος
<lycophr. 1.1223> θρεπτῷ δράκοντι συγκαταινέσει πικρόν.
<lycophr. 1.1224> πάντας δ' ἀνάγνοις χερσὶν ναῷ κτενεῖ,
<lycophr. 1.1225> λώβαισιν αἰκισθέντας ̓Ογκαίου βόθρου.
<lycophr. 1.1226> γένους δὲ πάππων τῶν ἐμῶν αὖθις κλέος
<lycophr. 1.1227> μέγιστον αὐξήσουσιν ἄμναμοί ποτε,
<lycophr. 1.1228> αἰχμαῖς τὸ πρωτόλειον ἄραντες στέφος,
<lycophr. 1.1229> γῆς καὶ θαλάσσης σκῆπτρα καὶ μοναρχίαν
<lycophr. 1.1230> λαβόντες. οὐδ' ἄμνηστον, ἀθλία πατρίς,
<lycophr. 1.1231> κῦδος μαρανθὲν ἐγκατακρύψεις ζόφῳ.
<lycophr. 1.1232> τοιούσδ' ἐμός τις σύγγονος λείψει διπλοῦς
<lycophr. 1.1233> σκύμνους λέοντας, ἔξοχον ῥώμῃ γένος,
<lycophr. 1.1234> ὁ Καστνίας τε τῆς τε Χειράδος γόνος,
<lycophr. 1.1235> βουλαῖς ἄριστος, οὐδ' ὀνοστός ἐν μάχαις.
<lycophr. 1.1236> ὃς πρῶτα μέν ̔Ραίκηλον οἰκήσει μολών,
<lycophr. 1.1237> κισσοῦ παρ' αἰπὺν πρῶνα καὶ Λαφυστίας
<lycophr. 1.1238> κερασφόρους γυναῖκας. ἐκ δ' ̓Αλμωπίας
<lycophr. 1.1239> πάλιμπλανήτην δέξεται Τυρσηνία
<lycophr. 1.1240> Λιγγεύς τε θερμῶν ῥεῖθρον ἐκβράσσων ποτῶν,
<lycophr. 1.1241> καὶ Πῖς' ̓Αγύλλης θ' αἱ πολύρρηνοι νάπαι.
<lycophr. 1.1242> σὺν δέ σφι μίξει φίλιον ἐχθρὸς ὢν στρατόν,
<lycophr. 1.1243> ὅρκοις κρατήσας καὶ λιταῖς γουνασμάτων
<lycophr. 1.1244> νάνος, πλάναισι πάντ' ἐρευνήσας μυχὸν
<lycophr. 1.1245> ἁλός τε καὶ γῆς. σὺν δὲ δίπτυχοι τόκοι
<lycophr. 1.1246> Μυσῶν ἄνακτος, οὗ ποτ' Οἰκουρὸς δόρυ
<lycophr. 1.1247> γνάμψει Θέοινος, γυῖα συνδήσας λύγοις,
<lycophr. 1.1248> Τάρχων τε καὶ Τυρσηνός, αἴθωνες λύκοι,
<lycophr. 1.1249> τῶν ̔Ηρακλείων ἐκγεγῶτες αἱμάτων.
<lycophr. 1.1250> ἔνθα τράπεζαν εἰδάτων πλήρη κιχών,
<lycophr. 1.1251> τὴν ὕστερον βρωθεῖσαν ἐξ ὀπαόνων,
<lycophr. 1.1252> μνήμην παλαιῶν λήψεται θεσπισμάτων.
<lycophr. 1.1253> κτίσει δὲ χώραν ἐν τόποις Βορειγόνων
<lycophr. 1.1254> ὑπὲρ Λατίνους Δαυνίους τ' ᾠκισμένην,
<lycophr. 1.1255> πύργους τριάκοντ', ἐξαριθμήσας γονὰς
<lycophr. 1.1256> συὸς κελαινῆς, ἣν ἀπ' ̓Ιδαίων λόφων
<lycophr. 1.1257> καὶ Δαρδανείων ἐκ τόπων ναυσθλώσεται,
<lycophr. 1.1258> ἰσηρίθμων θρέπτειραν ἐν τόκοις κάπρων:
<lycophr. 1.1259> ἧς καὶ πόλει δείκηλον ἀνθήσει μιᾷ
<lycophr. 1.1260> χαλκῷ τυπώσας καὶ τέκνων γλαγοτρόφων.
<lycophr. 1.1261> δείμας δὲ σηκὸν Μυνδίᾳ Παλληνίδι,
<lycophr. 1.1262> πατρῷ̓ ἀγάλματ' ἐγκατοικεῖ θεῶν.
<lycophr. 1.1263> ἃ δή, παρώσας καὶ δάμαρτα καὶ τέκνα
<lycophr. 1.1264> καὶ κτῆσιν ἄλλην ὀμπνίαν κειμηλίων,
<lycophr. 1.1265> σὺν τῷ γεραιῷ πατρὶ πρεσβειώσεται,
<lycophr. 1.1266> πέπλοις περισχών, ἦμος αἰχμηταὶ κύνες,
<lycophr. 1.1267> τὰ πάντα πάτρας συλλαφύξαντες πάλῳ,
<lycophr. 1.1268> τούτῳ μόνῳ πόρωσιν αἵρεσιν, δόμων
<lycophr. 1.1269> λαβεῖν ὅ χρῄζει κἀπενέγκασθαι δάνος.
<lycophr. 1.1270> τῷ καὶ παρ' ἐχθροῖς εὐσεβέστατος κριθείς,
<lycophr. 1.1271> τὴν πλεῖστον ὑμνηθεῖσαν ἐν χάρμαις πάτραν
<lycophr. 1.1272> ἐν ὀψιτέκνοις ὀλβίαν δωμήσεται,
<lycophr. 1.1273> τύρσιν μακεδνὰς ἀμφὶ Κιρκαίου νάπας
<lycophr. 1.1274> ̓Αργοῦς τε κλεινὸν ὅρμον Αἰήτην μέγαν,
<lycophr. 1.1275> λίμνης τε Φόρκης Μαρσιωνίδος ποτὰ
<lycophr. 1.1276> Τιτώνιόν τε χεῦμα τοῦ κατὰ χθονὸς
<lycophr. 1.1277> δύνοντος εἰς ἄφαντα κευθμῶνος βάθη,
<lycophr. 1.1278> Ζωστηρίου τε κλιτύν, ἔνθα παρθένου
<lycophr. 1.1279> στυγνὸν Σιβύλλης ἐστὶν οἰκητήριον,
<lycophr. 1.1280> γρώνῳ βερέθρῳ συγκατηρεφὲς στέγης.
<lycophr. 1.1281> τοσαῦτα μὲν δύστλητα πείσονται κακὰ
<lycophr. 1.1282> οἱ τὴν ἐμὴν μέλλοντες αἰστώσειν πάτραν.
<lycophr. 1.1283> τί γὰρ ταλαίνῃ μητρὶ τῇ Προμηθέως
<lycophr. 1.1284> ξυνὸν πέφυκε καὶ τροφῷ Σαρπηδόνος,
<lycophr. 1.1285> ἃς πόντος ̔́Ελλης καὶ πέτραι Συμπληγάδες
<lycophr. 1.1286> καὶ Σαλμυδησὸς καὶ κακόξεινος κλύδων,
<lycophr. 1.1287> Σκύθαισι γείτων, καρτεροῖς εἴργει πάγοις,
<lycophr. 1.1288> λίμνην τε τέμνων Τάναϊς ἀκραιφνὴς μέσην
<lycophr. 1.1289> ῥείθροις ὁρίζει, προσφιλεστάτην βροτοῖς
<lycophr. 1.1290> χίμετλα Μαιώταισι θρηνοῦσιν ποδῶν.
<lycophr. 1.1291> ὄλοιντο ναῦται πρῶτα Καρνῖται κύνες,
<lycophr. 1.1292> οἳ τὴν βοῶπιν ταυροπάρθενον κόρην
<lycophr. 1.1293> Λέρνης ἀνηρείψαντο, φορτηγοὶ λύκοι,
<lycophr. 1.1294> πλᾶτιν πορεῦσαι κῆρα Μεμφίτῃ πρόμῳ,
<lycophr. 1.1295> ἔχθρας δὲ πυρσὸν ᾖραν ἠπείροις διπλαῖς.
<lycophr. 1.1296> αὖθις γὰρ ὕβριν τὴν βαρεῖαν ἁρπαγῆς
<lycophr. 1.1297> Κουρῆτες ἀντίποινον ̓Ιδαῖοι κάπροι
<lycophr. 1.1298> ζητοῦντες, αἰχμάλωτον ἤμπρευσαν πόριν
<lycophr. 1.1299> ἐν ταυρομόρφῳ τράμπιδος τυπώματι
<lycophr. 1.1300> Σαραπτίαν Δικταῖον εἰς ἀνάκτορον
<lycophr. 1.1301> δάμαρτα Κρήτης ̓Αστέρῳ στρατηλάτῃ.
<lycophr. 1.1302> οὐδ' οἵ γ' ἀπηρκέσθησαν ἀντ' ἴσων ἴσα
<lycophr. 1.1303> λαβόντες, ἀλλὰ κλῶπα σὺν Τεύκρῳ στρατὸν
<lycophr. 1.1304> καὶ σὺν Σκαμάνδρῳ Δραυκίῳ φυτοσπόρῳ
<lycophr. 1.1305> εὶς Βεβρύκων ἔστειλαν οἰκητήριον,
<lycophr. 1.1306> σμίνθοισι δηρίσοντας, ὧν ἀπὸ σπορᾶς
<lycophr. 1.1307> ἐμοὺς γενάρχας ἐξέφυσε Δάρδανος,
<lycophr. 1.1308> γήμας ̓Αρίσβαν Κρῆσσαν εὐγενῆ κόρην.
<lycophr. 1.1309> καὶ δευτέρους ἔπεμψαν ̓́Ατρακας λύκους
<lycophr. 1.1310> ταγῷ μονοκρήπιδι κλέψοντας νάκην,
<lycophr. 1.1311> δρακοντοφρούροις ἐσκεπασμένην σκοπαῖς.
<lycophr. 1.1312> ὃς εἰς Κύταιαν τὴν Λιβυστικὴν μολών,
<lycophr. 1.1313> καἰ τὸν τετράπνην ὕδρον εὐνάσας θρόνοις,
<lycophr. 1.1314> καὶ γυρὰ ταύρων βαστάσας πυριπνόων
<lycophr. 1.1315> ἄροτρα, καὶ λέβητι δαιτρευθεὶς δέμας,
<lycophr. 1.1316> οὐκ ἀσμένως ἔμαρψεν ἐρράου σκύλος,
<lycophr. 1.1317> ἀλλ' αὐτόκλητον ἁρπάσας κεραΐδα,
<lycophr. 1.1318> τὴν γνωτοφόντιν καὶ τέκνων ἀλάστορα,
<lycophr. 1.1319> εἰς τὴν λάληθρον κίσσαν ἡρματίξατο,
<lycophr. 1.1320> φθογγὴν ἑδώλων Χαονιτικῶν ἄπο
<lycophr. 1.1321> βροτησίαν ἱεῖσαν, ἔμπαιον δρόμων.
<lycophr. 1.1322> πάλιν δ' ὁ πέτρας ἀσκέρας ἀνειρύσας
<lycophr. 1.1323> καὶ φασγάνου ζωστῆρα καὶ ξίφος πατρός,
<lycophr. 1.1324> ὁ Φημίου παῖς, Σκῦρος ᾧ λυγροὺς τάφους
<lycophr. 1.1325> κρημνῶν ἔνερθεν αἰγίλιψ ῥοιζουμένων
<lycophr. 1.1326> πάλαι δοκεύει τὰς ἀταρχύτους ῥιφάς,
<lycophr. 1.1327> σὺν θηρὶ βλώξας τῷ σπάσαντι δηίας
<lycophr. 1.1328> Μύστῃ Τροπαίας μαστὸν εὔθηλον θεᾶς,
<lycophr. 1.1329> ζωστηροκλέπτης, νεῖκος ὤρινεν διπλοῦν,
<lycophr. 1.1330> στόρνην τ' ἀμέρσας καὶ Θεμισκύρας ἄπο
<lycophr. 1.1331> τὴν τοξόδαμνον νοσφίσας ̓Ορθωσίαν.
<lycophr. 1.1332> ἧς αἱ ξύναιμοι, παρθένοι Νεπτουνίδος,
<lycophr. 1.1333> ἔριν λιποῦσαι, Λάγμον, ἠδὲ Τήλαμον,
<lycophr. 1.1334> καὶ χεῦμα Θερμώδοντος ̓Ακταῖόν τ' ὄρος,
<lycophr. 1.1335> ποινὰς ἀθἐλκτους θ' ἁρπαγὰς διζήμεναι,
<lycophr. 1.1336> ὑπὲρ κελαινὸν ̓́Ιστρον ἤλασαν Σκύθας
<lycophr. 1.1337> ἵππους, ὁμοκλήτειραν ἱεῖσαι βοὴν
<lycophr. 1.1338> Γραικοῖσιν ἀμνάμοις τε τοῖς ̓Ερεχθέως.
<lycophr. 1.1339> καὶ πᾶσαν ̓Ακτὴν ἐξεπόρθησαν δορί,
<lycophr. 1.1340> τοὺς Μοψοπείους αἰθαλώσασαι γύας.
<lycophr. 1.1341> πάππος δὲ Θρῄκης οὑμὸς αἰστώσας πλάκα
<lycophr. 1.1342> χώραν τ' ̓Εορδῶν καὶ Γαλαδραίων πέδον,
<lycophr. 1.1343> ὅρους ἔπηξεν ἀμφὶ Πηνειοῦ ποτοῖς,
<lycophr. 1.1344> στερρὰν τραχήλῳ ζεῦγλαν ἀμφιθεὶς πέδαις,
<lycophr. 1.1345> ἀλκῇ νέανδρος, ἐκπρεπέστατος γένους.
<lycophr. 1.1346> ἡ δ' ἀντὶ τούτων τάρροθον βοηλάτην
<lycophr. 1.1347> τὸν ἑξάπρυμνον, στέρφος ἐγχλαινούμενον,
<lycophr. 1.1348> στείλασα, λίστροις αἰπὺν ἤρειψεν πάγον,
<lycophr. 1.1349> τὸν ἡ παλίμφρων Γοργὰς ἐν κλήροις θεῶν
<lycophr. 1.1350> καθιερώσει, πημάτων ἀρχηγέτις.
<lycophr. 1.1351> αὖθις δὲ κίρκοι, Τμῶλον ἐκλελοιπότες
<lycophr. 1.1352> Κίμψον τε καὶ χρυσεργὰ Πακτωλοῦ ποτά,
<lycophr. 1.1353> καὶ νᾶμα λίμνης, ἔνθα Τυφῶνος δάμαρ
<lycophr. 1.1354> κευθμῶνος αίνόλεκτρον ἐνδαύει μυχόν,
<lycophr. 1.1355> ̓́Αγυλλαν Αὐσονῖτιν εἰσεκώμασαν,
<lycophr. 1.1356> δεινὴν Λιγυστίνοισι τοῖς τ' ἀφ' αἵματος
<lycophr. 1.1357> ῥίζαν γιγάντων Σιθόνων κεκτημένοις
<lycophr. 1.1358> λόγχης ἐν ὑσμίναισι μίξαντες πάλην.
<lycophr. 1.1359> εἷλον δὲ Πῖσαν καὶ δορίκτητον χθόνα
<lycophr. 1.1360> πᾶσαν κατειργάσαντο τὴν ̓́Ομβρων πέλας
<lycophr. 1.1361> καὶ Σαλπίων βεβῶσαν ὀχθηρῶν πάγων.
<lycophr. 1.1362> λοῖσθος δ' ἐγείρει γρυνὸς ἀρχαίαν ἔριν,
<lycophr. 1.1363> πῦρ εὗδον ἤδη τὸ πρὶν ἐξάπτων φλογί,
<lycophr. 1.1364> ἐπεὶ Πελασγοὺς εἶδε ̔Ρυνδακοῦ ποτῶν
<lycophr. 1.1365> κρωσσοῖσιν ὀθνείοισι βάψαντας γάνος.
<lycophr. 1.1366> ἡ δ' αὖθις οἰστρήσασα τιμωρουμένη
<lycophr. 1.1367> τριπλᾶς τετραπλᾶς ἀντιτίσεται βλάβας,
<lycophr. 1.1368> πορθοῦσα χώρας ἀντίπορθμον ᾐόνα.
<lycophr. 1.1369> πρῶτος μὲν ἥξει Ζηνὶ τῷ Λαπερσίῳ
<lycophr. 1.1370> ὁμώνυμος Ζεύς, ὃς καταιβάτης μολὼν
<lycophr. 1.1371> σκηπτῷ πυρώσει πάντα δυσμενῶν σταθμά.
<lycophr. 1.1372> σὺν ᾧ θανοῦμαι, κἀν νεκροῖς στρωφωμένη
<lycophr. 1.1373> τὰ λοίπ' ἀκούσω ταῦθ', ἃ νῦν μέλλω θροεῖν.
<lycophr. 1.1374> ὁ δεύτερος δέ, τοῦ πεφασμένου κέλωρ
<lycophr. 1.1375> ἐν ἀμφιβλήστροις ἔλλοπος μυνδοῦ δίκην,
<lycophr. 1.1376> καταιθαλώσει γαῖαν ὀθνείαν, μολὼν
<lycophr. 1.1377> χρησμοῖς ̓Ιατροῦ σὺν πολυγλώσσῳ στρατῶ.
<lycophr. 1.1378> τρίτος δ', ἄνακτος τοῦ δρυηκόπου γόνος,
<lycophr. 1.1379> τὴν τευχοπλάστιν παρθένον Βραγχησίαν
<lycophr. 1.1380> παραιολίξας βῶλον ἐμπεφυρμένην
<lycophr. 1.1381> νασμοῖς ὀρέξαι τῷ κεχρημένῳ δάνος,
<lycophr. 1.1382> σφραγῖδα δέλτῳ δακτύλων ἐφαρμόσαι,
<lycophr. 1.1383> φθειρῶν ὀρείαν νάσσεται μοναρχίαν,
<lycophr. 1.1384> τὸν πρωτόμισθον Κᾶρα δῃώσας στρατόν,
<lycophr. 1.1385> ὅταν κόρη κασωρὶς εἰς ἐπείσιον
<lycophr. 1.1386> χλεύην ὑλακτήσασα κηκάσῃ γάμους
<lycophr. 1.1387> νυμφεῖα πρὸς κηλωστὰ καρβάνων τελεῖν.
<lycophr. 1.1388> οἱ δ' αὖ τέταρτοι τῆς Δυμαντείου σπορᾶς,
<lycophr. 1.1389> Λακμώνιοί τε καὶ Κυτιναῖοι Κόδροι,
<lycophr. 1.1390> οἳ Θίγρον οἰκήσουσι Σάτνιόν τ' ὄρος,
<lycophr. 1.1391> καὶ χερσόνησον τοῦ πάλαι ληκτηρίαν
<lycophr. 1.1392> θεᾷ Κυρίτᾳ πάμπαν ἐστυγημένου,
<lycophr. 1.1393> τῆς παντομόρφου βασσάρας λαμπούριδος
<lycophr. 1.1394> τοκῆος, ἥτ' ἀλφαῖσι ταῖς καθ' ἡμέραν
<lycophr. 1.1395> βούπειναν ἀλθαίνεσκεν ἀκμαίαν πατρός,
<lycophr. 1.1396> ὀθνεῖα γατομοῦντος Αἴθωνος πτερά.
<lycophr. 1.1397> ὁ Φρὺξ δ', ἀδελφὸν αἷμα τιμωρούμενος,
<lycophr. 1.1398> πάλιν τιθηνὸν ἀντιπορθήσει χθόνα
<lycophr. 1.1399> τοῦ νεκροτάγου, τὰς ἀθωπεύτους δίκας
<lycophr. 1.1400> φθιτοῖσι ῥητρεύοντος ἀστεργεῖ τρόπῳ.
<lycophr. 1.1401> ὃς δή ποτ' ἀμφώδοντος ἐξ ἄκρων λοβῶν
<lycophr. 1.1402> φθέρσας κύφελλα καλλυνεῖ παρωτίδας,
<lycophr. 1.1403> δαπταῖς τιτύσκων αἱμοπώταισιν φόβον.
<lycophr. 1.1404> τῷ πᾶσα Φλεγρὰς αἶα δουλωθήσεται
<lycophr. 1.1405> Θραμβουσία τε δειρὰς ἥ τ' ἐπάκτιος
<lycophr. 1.1406> στόρθυγξ Τίτωνος αἵ τε Σιθόνων πλάκες
<lycophr. 1.1407> Παλληνία τ' ἄρουρα, τὴν ὁ βούκερως
<lycophr. 1.1408> Βρύχων λιπαίνει, γηγενῶν ὑπηρέτης.
<lycophr. 1.1409> πολλῶν δ' ἐναλλὰξ πημάτων ἀπάρξεται
<lycophr. 1.1410> Κανδαῖος ἢ Μάμερτος, ἢ τί χρὴ καλεῖν
<lycophr. 1.1411> τὸν αἱμοφύρτοις ἑστιώμενον μάχαις;
<lycophr. 1.1412> οὐ μὰν ὑπείξει γ' ἡ ̓πιμηθέως τοκάς,
<lycophr. 1.1413> ἀλλ' ἀντὶ πάντων Περσέως ἕνα σπορᾶς
<lycophr. 1.1414> στελεῖ γίγαντα, τῷ θάλασσα μὲν βατὴ
<lycophr. 1.1415> πεζῷ ποτ' ἔσται, γῆ δὲ ναυσθλωθήσεται
<lycophr. 1.1416> ῥήσσοντι πηδοῖς χέρσον. οἱ δὲ Λαφρίας
<lycophr. 1.1417> οἶκοι Μαμέρσας, ᾐθαλωμένοι φλογὶ
<lycophr. 1.1418> σὺν καλίνοισι τειχέων προβλήμασι
<lycophr. 1.1419> τὸν χρησμολέσχην αἰτιάσονται βλάβης,
<lycophr. 1.1420> ψαίνυνθα θεσπίζοντα Πλούτωνος λάτριν.
<lycophr. 1.1421> στρατῷ δ' ἀμίκτῳ πᾶσα μὲν βρωθήσεται,
<lycophr. 1.1422> φλοιῶτιν ἐκδύνουσα δίπλακα σκέπην,
<lycophr. 1.1423> καρποτρόφος δρῦς ἀγριάς τ' ὀρειθαλής.
<lycophr. 1.1424> ἅπας δ' ἀναύρων νασμὸς αὐανθήσεται,
<lycophr. 1.1425> χανδὸν κελαινὴν δίψαν αἰονωμένων.
<lycophr. 1.1426> κύφελλα δ' ἰῶν τηλόθεν ῥοιζουμένων
<lycophr. 1.1427> ὑπὲρ κάρα σιήσουσι, Κίμμερός θ' ὅπως,
<lycophr. 1.1428> σκιὰ καλύψει πέρραν, ἀμβλύνων σέλας.
<lycophr. 1.1429> Λοκρὸν δ' ὁποῖα παῦρον ἀνθήσας ῥόδον,
<lycophr. 1.1430> καὶ πάντα φλέξας, ὥστε κάγκανον στάχυν,
<lycophr. 1.1431> αὖθις παλιμπλώτοιο γεύσεται φυγῆς,
<lycophr. 1.1432> μόσσυνα φηγότευκτον, ὡς λυκοψίαν
<lycophr. 1.1433> κόρη κνεφαίαν, ἄγχι παμφαλώμενος,
<lycophr. 1.1434> χαλκηλάτῳ κνώδοντι δειματουμένη.
<lycophr. 1.1435> πολλοὶ δ' ἀγῶνες καὶ φόνοι μεταίχμιοι
<lycophr. 1.1436> λύσουσιν ἀνδρῶν οἱ μὲν ἐν γαίᾳ πάλας
<lycophr. 1.1437> δειναῖσιν ἀρχαῖς ἀμφιδηριωμένων,
<lycophr. 1.1438> οἱ δ' ἐν μεταφρένοισι βουστρόφοις χθονός,
<lycophr. 1.1439> ἕως ἂν αἴθων εὐνάσῃ βαρὺν κλόνον,
<lycophr. 1.1440> ἀπ' Αἰακοῦ τε κἀπὸ Δαρδάνου γεγὼς
<lycophr. 1.1441> Θεσπρωτὸς ἄμφω καὶ Χαλαστραῖος λέων,
<lycophr. 1.1442> πρηνῆ θ' ὁμαίμων πάντα κυπώσας δόμον
<lycophr. 1.1443> ἀναγκάσῃ πτήξαντας ̓Αργείων πρόμους
<lycophr. 1.1444> σῆναι Γαλάδρας τὸν στατηλάτην λύκον
<lycophr. 1.1445> καὶ σκῆπτρ' ὀρέξαι τῆς πάλαι μοναρχίας.
<lycophr. 1.1446> ᾧ δὴ μεθ' ἕκτην γένναν αὐθαίμων ἐμὸς
<lycophr. 1.1447> εἷς τις παλαιστής, συμβαλὼν ἀλκὴν δορὸς
<lycophr. 1.1448> πόντου τε καὶ γῆς κεἰς διαλλαγὰς μολών,
<lycophr. 1.1449> πρέσβιστος ἐν φίλοισιν ὑμνηθήσεται,
<lycophr. 1.1450> σκύλων ἀπαρχὰς τὰς δορικτήτους λαβών.
<lycophr. 1.1451> τί μακρὰ τλήμων εἰς ἀνηκόους πέτρας,
<lycophr. 1.1452> εἰς κῦμα κωφόν, εἰς νάπας δασπλήτιδας
<lycophr. 1.1453> βαύζω, κενὸν ψἀλλουσα μάστακος κρότον;
<lycophr. 1.1454> πίστιν γὰρ ἡμῶν Λεψιεὺς ἐνόσφισε,
<lycophr. 1.1455> ψευδηγόροις φήμαισιν ἐγχρίσας ἔπη,
<lycophr. 1.1456> καὶ θεσφάτων πρόμαντιν ἀψευδῆ φρόνιν,
<lycophr. 1.1457> λέκτρων στερηθεὶς ὧν ἐκάλχαινεν τυχεῖν.
<lycophr. 1.1458> θήσει δ' ἀληθῆ. σὺν κακῷ δέ τις μαθών,
<lycophr. 1.1459> ὅτ' οὐδὲν ἔσται μῆχος ὠφελεῖν πάτραν,
<lycophr. 1.1460> τὴν φοιβόληπτον αἰνέσει χελιδόνα.
<lycophr. 1.1461> Τόσς' ἠγόρευε, καὶ παλίσσυτος ποσὶν
<lycophr. 1.1462> ἔβαινεν εἱρκτῆς ἐντός. ἐν δὲ καρδίᾳ
<lycophr. 1.1463> σειρῆνος ἐστέναξε λοίσθιον μέλος,
<lycophr. 1.1464> Κλάρου Μιμαλλών, ἢ Μελαγκραίρας κόπις
<lycophr. 1.1465> Νησοῦς θυγατρός, ἤ τι Φίκιον τέρας,
<lycophr. 1.1466> ἑλικτὰ κωτίλλουσα δυσφράστως ἔπη.
<lycophr. 1.1467> ἐγὼ δὲ λοξὸν ἦλθον ἀγγέλλων, ἄναξ,
<lycophr. 1.1468> σοὶ τόνδε μῦθον παρθένου φοιβαστρίας,
<lycophr. 1.1469> ἐπεί μ' ἔταξας φύλακα λαΐνου στέγης
<lycophr. 1.1470> καὶ πάντα φράζειν κἀναπεμπάζειν λόγον
<lycophr. 1.1471> ἐτητύμως ἄψορρον ὤτρυνας τρόχιν.
<lycophr. 1.1472> δαίμων δέ φήμας εἰς τὸ λῷον ἐκδραμεῖν
<lycophr. 1.1473> τεύξειεν, ὅσπερ σῶν προκήδεται θρόνων,
<lycophr. 1.1474> σώζων παλαιὰν Βεβρύκων παγκληρίαν.
