<aristop. ach. 1> ὅσα δὴ δέδηγμαι τὴν ἐμαυτοῦ καρδίαν,
<aristop. ach. 2> ἥσθην δὲ βαιά, πάνυ δὲ βαιά, τέτταρα:
<aristop. ach. 3> ἃ δ' ὠδυνήθην, ψαμμακοσιογάργαρα.
<aristop. ach. 4> φέρ' ἴδω, τί δ' ἥσθην ἄξιον χαιρηδόνος;
<aristop. ach. 5> ἐγᾦδ' ἐφ' ᾧ γε τὸ κέαρ ηὐφράνθην ἰδών,
<aristop. ach. 6> τοῖς πέντε ταλάντοις οἷς Κλέων ἐξήμεσεν.
<aristop. ach. 7> ταῦθ' ὡς ἐγανώθην, καὶ φιλῶ τοὺς ἱππέας
<aristop. ach. 8> διὰ τοῦτο τοὔργον: ἄξιον γὰρ ̔Ελλάδι.
<aristop. ach. 9> ἀλλ' ὠδυνήθην ἕτερον αὖ τραγῳδικόν,
<aristop. ach. 10> ὅτε δὴ 'κεχήνη προσδοκῶν τὸν Αἰσχύλον,
<aristop. ach. 11> ὁ δ' ἀνεῖπεν, εἴσαγ' ὦ Θέογνι τὸν χορόν.
<aristop. ach. 12> πῶς τοῦτ' ἔσεισέ μου δοκεῖς τὴν καρδίαν;
<aristop. ach. 13> ἀλλ' ἕτερον ἥσθην, ἡνίκ' ἐπὶ Μόσχῳ ποτὲ
<aristop. ach. 14> Δεξίθεος εἰσῆλθ' ᾀσόμενος Βοιώτιον.
<aristop. ach. 15> τῆτες δ' ἀπέθανον καὶ διεστράφην ἰδών,
<aristop. ach. 16> ὅτε δὴ παρέκυψε Χαῖρις ἐπὶ τὸν ὄρθιον.
<aristop. ach. 17> ἀλλ' οὐδεπώποτ' ἐξ ὅτου 'γὼ ῥύπτομαι
<aristop. ach. 18> οὕτως ἐδήχθην ὑπὸ κονίας τὰς ὀφρῦς
<aristop. ach. 19> ὡς νῦν, ὁπότ' οὔσης κυρίας ἐκκλησίας
<aristop. ach. 20> ἑωθινῆς ἔρημος ἡ πνὺξ αὑτηί,
<aristop. ach. 21> οἱ δ' ἐν ἀγορᾷ λαλοῦσι κἄνω καὶ κάτω
<aristop. ach. 22> τὸ σχοινίον φεύγουσι τὸ μεμιλτωμένον.
<aristop. ach. 23> οὐδ' οἱ πρυτάνεις ἥκουσιν, ἀλλ' ἀωρίαν
<aristop. ach. 24> ἥκοντες, εἶτα δ' ὠστιοῦνται πῶς δοκεῖς
<aristop. ach. 25> ἐλθόντες ἀλλήλοισι περὶ πρώτου ξύλου,
<aristop. ach. 26> ἁθρόοι καταρρέοντες: εἰρήνη δ' ὅπως
<aristop. ach. 27> ἔσται προτιμῶς' οὐδέν: ὦ πόλις πόλις.
<aristop. ach. 28> ἐγὼ δ' ἀεὶ πρώτιστος εἰς ἐκκλησίαν
<aristop. ach. 29> νοστῶν κάθημαι: κᾆτ' ἐπειδὰν ὦ μόνος,
<aristop. ach. 30> στένω κέχηνα σκορδινῶμαι πέρδομαι,
<aristop. ach. 31> ἀπορῶ γράφω παρατίλλομαι λογίζομαι,
<aristop. ach. 32> ἀποβλέπων ἐς τὸν ἀγρὸν εἰρήνης ἐρῶν,
<aristop. ach. 33> στυγῶν μὲν ἄστυ τὸν δ' ἐμὸν δῆμον ποθῶν,
<aristop. ach. 34> ὃς οὐδεπώποτ' εἶπεν, ἄνθρακας πρίω,
<aristop. ach. 35> οὐκ ὄξος οὐκ ἔλαιον, οὐδ' ᾔδει “πρίω,”
<aristop. ach. 36> ἀλλ' αὐτὸς ἔφερε πάντα χὠ πρίων ἀπῆν.
<aristop. ach. 37> νῦν οὖν ἀτεχνῶς ἥκω παρεσκευασμένος
<aristop. ach. 38> βοᾶν ὑποκρούειν λοιδορεῖν τοὺς ῥήτορας,
<aristop. ach. 39> ἐάν τις ἄλλο πλὴν περὶ εἰρήνης λέγῃ.
<aristop. ach. 40> ἀλλ' οἱ πρυτάνεις γὰρ οὑτοιὶ μεσημβρινοί.
<aristop. ach. 41> οὐκ ἠγόρευον; τοῦτ' ἐκεῖν' οὑγὼ 'λεγον:
<aristop. ach. 42> ἐς τὴν προεδρίαν πᾶς ἀνὴρ ὠστίζεται.
<aristop. ach. 43> πάριτ' ἐς τὸ πρόσθεν,
<aristop. ach. 44> πάριθ', ὡς ἂν ἐντὸς ἦτε τοῦ καθάρματος.
<aristop. ach. 45> ἤδη τις εἶπε;   τίς ἀγορεύειν βούλεται;
<aristop. ach. 46> ἐγώ.   τίς ὤν;   ̓Αμφίθεος.   οὐκ ἄνθρωπος;   οὔ,
<aristop. ach. 47> ἀλλ' ἀθάνατος. ὁ γὰρ ̓Αμφίθεος Δήμητρος ἦν
<aristop. ach. 48> καὶ Τριπτολέμου: τούτου δὲ Κελεὸς γίγνεται:
<aristop. ach. 49> γαμεῖ δὲ Κελεὸς Φαιναρέτην τήθην ἐμήν,
<aristop. ach. 50> ἐξ ἧς Λυκῖνος ἐγένε': ἐκ τούτου δ' ἐγὼ
<aristop. ach. 51> ἀθάνατός εἰμ': ἐμοὶ δ' ἐπέτρεψαν οἱ θεοὶ
<aristop. ach. 52> σπονδὰς ποιεῖσθαι πρὸς Λακεδαιμονίους μόνῳ.
<aristop. ach. 53> ἀλλ' ἀθάνατος ὢν ὦνδρες ἐφόδι' οὐκ ἔχω:
<aristop. ach. 54> οὐ γὰρ διδόασιν οἱ πρυτάνεις.   οἱ τοξόται.
<aristop. ach. 55> ὦ Τριπτόλεμε καὶ Κελεὲ περιόψεσθέ με;
<aristop. ach. 56> ὦνδρες πρυτάνεις ἀδικεῖτε τὴν ἐκκλησίαν
<aristop. ach. 57> τὸν ἄνδρ' ἀπάγοντες, ὅστις ἡμῖν ἤθελε
<aristop. ach. 58> σπονδὰς ποιεῖσθαι καὶ κρεμάσαι τὰς ἀσπίδας.
<aristop. ach. 59> κάθησο, σῖγα.   μὰ τὸν ̓Απόλλω 'γὼ μὲν οὔ,
<aristop. ach. 60> ἢν μὴ περὶ εἰρήνης γε πρυτανεύσητέ μοι.
<aristop. ach. 61> οἱ πρέσβεις οἱ παρὰ βασιλέως.
<aristop. ach. 62> ποίου βασιλέως; ἄχθομαι 'γὼ πρέσβεσιν
<aristop. ach. 63> καὶ τοῖς ταὧσι τοῖς τ' ἀλαζονεύμασιν.
<aristop. ach. 64> σίγα.   βαβαιάξ. ὦκβάτανα τοῦ σχήματος.
<aristop. ach. 65> ἐπέμψαθ' ἡμᾶς ὡς βασιλέα τὸν μέγαν
<aristop. ach. 66> μισθὸν φέροντας δύο δραχμὰς τῆς ἡμέρας
<aristop. ach. 67> ἐπ' Εὐθυμένους ἄρχοντος.   οἴμοι τῶν δραχμῶν.
<aristop. ach. 68> καὶ δῆτ' ἐτρυχόμεσθα διὰ Καϋστρίων
<aristop. ach. 69> πεδίων ὁδοιπλανοῦντες ἐσκηνημένοι,
<aristop. ach. 70> ἐφ' ἁρμαμαξῶν μαλθακῶς κατακείμενοι,
<aristop. ach. 71> ἀπολλύμενοι.   σφόδρα γὰρ ἐσῳζόμην ἐγὼ
<aristop. ach. 72> παρὰ τὴν ἔπαλξιν ἐν φορυτῷ κατακείμενος.
<aristop. ach. 73> ξενιζόμενοι δὲ πρὸς βίαν ἐπίνομεν
<aristop. ach. 74> ἐξ ὑαλίνων ἐκπωμάτων καὶ χρυσίδων
<aristop. ach. 75> ἄκρατον οἶνον ἡδύν.   ὦ Κραναὰ πόλις
<aristop. ach. 76> ἆρ' αἰσθάνει τὸν κατάγελων τῶν πρέσβεων;
<aristop. ach. 77> οἱ βάρβαροι γὰρ ἄνδρας ἡγοῦνται μόνους
<aristop. ach. 78> τοὺς πλεῖστα δυναμένους καταφαγεῖν καὶ πιεῖν.
<aristop. ach. 79> ἡμεῖς δὲ λαικαστάς τε καὶ καταπύγονας.
<aristop. ach. 80> ἔτει τετάρτῳ δ' ἐς τὰ βασίλει' ἤλθομεν:
<aristop. ach. 81> ἀλλ' εἰς ἀπόπατον ᾤχετο στρατιὰν λαβών,
<aristop. ach. 82> κἄχεζεν ὀκτὼ μῆνας ἐπὶ χρυσῶν ὀρῶν.
<aristop. ach. 83> πόσου δὲ τὸν πρωκτὸν χρόνου ξυνήγαγεν;
<aristop. ach. 84> τῇ πανσελήνῳ: κᾆτ' ἀπῆλθεν οἴκαδε.
<aristop. ach. 85> εἶτ' ἐξένιζε: παρετίθει δ' ἡμῖν ὅλους
<aristop. ach. 86> ἐκ κριβάνου βοῦς.   καὶ τίς εἶδε πώποτε
<aristop. ach. 87> βοῦς κριβανίτας; τῶν ἀλαζονευμάτων.
<aristop. ach. 88> καὶ ναὶ μὰ Δί' ὄρνιν τριπλάσιον Κλεωνύμου
<aristop. ach. 89> παρέθηκεν ἡμῖν: ὄνομα δ' ἦν αὐτῷ φέναξ.
<aristop. ach. 90> ταῦτ' ἄρ ἐφενάκιζες σὺ δύο δραχμὰς φέρων.
<aristop. ach. 91> καὶ νῦν ἄγοντες ἥκομεν Ψευδαρτάβαν,
<aristop. ach. 92> τὸν βασιλέως ὀφθαλμόν.   ἐκκόψειέ γε
<aristop. ach. 93> κόραξ πατάξας, τόν τε σὸν τοῦ πρέσβεως.
<aristop. ach. 94> ὁ βασιλέως ὀφθαλμός.   ὦναξ ̔Ηράκλεις.
<aristop. ach. 95> πρὸς τῶν θεῶν ἄνθρωπε ναύφαρκτον βλέπεις;
<aristop. ach. 96> ἢ περὶ ἄκραν κάμπτων νεώσοικον σκοπεῖς;
<aristop. ach. 97> ἄσκωμ' ἔχεις που περὶ τὸν ὀφθαλμὸν κάτω.
<aristop. ach. 98> ἄγε δὴ σὺ βασιλεὺς ἅττα ς' ἀπέπεμψεν φράσον
<aristop. ach. 99> λέξοντ' ̓Αθηναίοισιν ὦ Ψευδαρτάβα.
<aristop. ach. 100> ἰαρταμὰν ἐξάρξαν ἀπισσόνα σάτρα.
<aristop. ach. 101> ξυνήκαθ' ὃ λέγει;   μὰ τὸν ̓Απόλλω 'γὼ μὲν οὔ.
<aristop. ach. 102> πέμψειν βασιλέα φησὶν ὑμῖν χρυσίον.
<aristop. ach. 103> λέγε δὴ σὺ μεῖζον καὶ σαφῶς τὸ χρυσίον.
<aristop. ach. 104> οὐ λῆψι χρῦσο χαυνόπρωκτ' ̓Ιαοναῦ.
<aristop. ach. 105> οἴμοι κακοδαίμων ὡς σαφῶς.   τί δ' αὖ λέγει;
<aristop. ach. 106> ὅ τι; χαυνοπρώκτους τοὺς ̓Ιάονας λέγει,
<aristop. ach. 107> εἰ προσδοκῶσι χρυσίον ἐκ τῶν βαρβάρων.
<aristop. ach. 108> οὔκ, ἀλλ' ἀχάνας ὅδε γε χρυσίου λέγει.
<aristop. ach. 109> ποίας ἀχάνας; σὺ μὲν ἀλαζὼν εἶ μέγας.
<aristop. ach. 110> ἀλλ' ἄπιθ': ἐγὼ δὲ βασανιῶ τοῦτον μόνος.
<aristop. ach. 111> ἄγε δὴ σὺ φράσον ἐμοὶ σαφῶς πρὸς τουτονί,
<aristop. ach. 112> ἵνα μή σε βάψω βάμμα Σαρδιανικόν:
<aristop. ach. 113> βασιλεὺς ὁ μέγας ἡμῖν ἀποπέμψει χρυσίον; （ἀνανεύει.）
<aristop. ach. 114> ἄλλως ἄρ' ἐξαπατώμεθ' ὑπὸ τῶν πρέσβεων; （ἐπινεύει.）
<aristop. ach. 115> ̔Ελληνικόν γ' ἐπένευσαν ἅνδρες οὑτοιί,
<aristop. ach. 116> κοὐκ ἔσθ' ὅπως οὐκ εἰσὶν ἐνθένδ' αὐτόθεν.
<aristop. ach. 117> καὶ τοῖν μὲν εὐνούχοιν τὸν ἕτερον τουτονὶ
<aristop. ach. 118> ἐγᾦδ' ὅς ἐστι, Κλεισθένης ὁ Σιβυρτίου.
<aristop. ach. 119> ὦ θερμόβουλον πρωκτὸν ἐξυρημένε,
<aristop. ach. 120> τοιόνδε γ' ὦ πίθηκε τὸν πώγων' ἔχων
<aristop. ach. 121> εὐνοῦχος ἡμῖν ἦλθες ἐσκευασμένος;
<aristop. ach. 122> ὁδὶ δὲ τίς ποτ' ἐστίν; οὐ δήπου Στράτων;
<aristop. ach. 123> σίγα, κάθιζε.
<aristop. ach. 124> τὸν βασιλέως ὀφθαλμὸν ἡ βουλὴ καλεῖ
<aristop. ach. 125> ἐς τὸ πρυτανεῖον.   ταῦτα δῆτ' οὐχ ἀγχόνη;
<aristop. ach. 126> κἄπειτ' ἐγὼ δῆτ' ἐνθαδὶ στραγγεύομαι;
<aristop. ach. 127> τοὺς δὲ ξενίζειν οὐδέποτέ γ' ἴσχει θύρα.
<aristop. ach. 128> ἀλλ' ἐργάσομαί τι δεινὸν ἔργον καὶ μέγα.
<aristop. ach. 129> ἀλλ' ̓Αμφίθεός μοι ποῦ 'στιν;   οὑτοσὶ πάρα.
<aristop. ach. 130> ἐμοὶ σὺ ταυτασὶ λαβὼν ὀκτὼ δραχμὰς
<aristop. ach. 131> σπονδὰς ποίησαι πρὸς Λακεδαιμονίους μόνῳ
<aristop. ach. 132> καὶ τοῖσι παιδίοισι καὶ τῇ πλάτιδι:
<aristop. ach. 133> ὑμεῖς δὲ πρεσβεύεσθε καὶ κεχήνετε.
<aristop. ach. 134> προσίτω Θέωρος ὁ παρὰ Σιτάλκους.   ὁδί.
<aristop. ach. 135> ἕτερος ἀλαζὼν οὗτος ἐσκηρύττεται.
<aristop. ach. 136> χρόνον μὲν οὐκ ἂν ἦμεν ἐν Θρᾴκῃ πολύν—
<aristop. ach. 137> μὰ Δί' οὐκ ἄν, εἰ μισθόν γε μὴ 'φερες πολύν.
<aristop. ach. 138> εἰ μὴ κατένειψε χιόνι τὴν Θρᾴκην ὅλην
<aristop. ach. 139> καὶ τοὺς ποταμοὺς ἔπηξ', ὑπ' αὐτὸν τὸν χρόνον,
<aristop. ach. 140> ὅτ' ἐνθαδὶ Θέογνις ἠγωνίζετο.
<aristop. ach. 141> τοῦτον μετὰ Σιτάλκους ἔπινον τὸν χρόνον:
<aristop. ach. 142> καὶ δῆτα φιλαθήναιος ἦν ὑπερφυῶς,
<aristop. ach. 143> ὑμῶν τ' ἐραστὴς ἦν ἀληθὴς ὥστε καὶ
<aristop. ach. 144> ἐν τοῖσι τοίχοις ἔγραφ', ̓Αθηναῖοι καλοί.
<aristop. ach. 145> ὁ δ' υἱός, ὃν ̓Αθηναῖον ἐπεποιήμεθα,
<aristop. ach. 146> ἤρα φαγεῖν ἀλλᾶντας ἐξ ̓Απατουρίων,
<aristop. ach. 147> καὶ τὸν πατέρ' ἠντεβόλει βοηθεῖν τῇ πάτρᾳ:
<aristop. ach. 148> ὁ δ' ὤμοσε σπένδων βοηθήσειν ἔχων
<aristop. ach. 149> στρατιὰν τοσαύτην ὥστ' ̓Αθηναίους ἐρεῖν,
<aristop. ach. 150> ὅσον τὸ χρῆμα παρνόπων προσέρχεται.
<aristop. ach. 151> κάκιστ' ἀπολοίμην, εἴ τι τούτων πείθομαι
<aristop. ach. 152> ὧν εἶπας ἐνταυθοῖ σὺ πλὴν τῶν παρνόπων.
<aristop. ach. 153> καὶ νῦν ὅπερ μαχιμώτατον Θρᾳκῶν ἔθνος
<aristop. ach. 154> ἔπεμψεν ὑμῖν.   τοῦτο μέν γ' ἤδη σαφές.
<aristop. ach. 155> οἱ Θρᾷκες ἴτε δεῦρ', οὓς Θέωρος ἤγαγεν.
<aristop. ach. 156> τουτὶ τί ἐστι τὸ κακόν;   ̓Οδομάντων στρατός.
<aristop. ach. 157> ποίων ̓Οδομάντων; εἰπέ μοι τουτὶ τί ἦν;
<aristop. ach. 158> τίς τῶν ̓Οδομάντων τὸ πέος ἀποτεθρίακεν;
<aristop. ach. 159> τούτοις ἐάν τις δύο δραχμὰς μισθὸν διδῷ,
<aristop. ach. 160> καταπελτάσονται τὴν Βοιωτίαν ὅλην.
<aristop. ach. 161> τοισδὶ δύο δραχμὰς τοῖς ἀπεψωλημένοις;
<aristop. ach. 162> ὑποστένοι μέντἂν ὁ θρανίτης λεὼς
<aristop. ach. 163> ὁ σωσίπολις. οἴμοι τάλας ἀπόλλυμαι,
<aristop. ach. 164> ὑπὸ τῶν ̓Οδομάντων τὰ σκόροδα πορθούμενος.
<aristop. ach. 165> οὐ καταβαλεῖτε τὰ σκόροδ';   ὦ μόχθηρε σὺ
<aristop. ach. 166> οὐ μὴ πρόσει τούτοισιν ἐσκοροδισμένοις.
<aristop. ach. 167> ταυτὶ περιείδεθ' οἱ πρυτάνεις πάσχοντά με
<aristop. ach. 168> ἐν τῇ πατρίδι καὶ ταῦθ' ὑπ' ἀνδρῶν βαρβάρων;
<aristop. ach. 169> ἀλλ' ἀπαγορεύω μὴ ποιεῖν ἐκκλησίαν
<aristop. ach. 170> τοῖς Θρᾳξὶ περὶ μισθοῦ: λέγω δ' ὑμῖν ὅτι
<aristop. ach. 171> διοσημία 'στὶ καὶ ῥανὶς βέβληκέ με.
<aristop. ach. 172> τοὺς Θρᾷκας ἀπιέναι, παρεῖναι δ' εἰς ἔνην.
<aristop. ach. 173> οἱ γὰρ πρυτάνεις λύουσι τὴν ἐκκλησίαν.
<aristop. ach. 174> οἴμοι τάλας μυττωτὸν ὅσον ἀπώλεσα.
<aristop. ach. 175> ἀλλ' ἐκ Λακεδαίμονος γὰρ ̓Αμφίθεος ὁδί.
<aristop. ach. 176> χαῖρ' ̓Αμφίθεε.   μήπω γε πρίν γ' ἂν στῶ τρέχων:
<aristop. ach. 177> δεῖ γάρ με φεύγοντ' ἐκφυγεῖν ̓Αχαρνέας.
<aristop. ach. 178> τί δ' ἔστ';   ἐγὼ μὲν δεῦρό σοι σπονδὰς φέρων
<aristop. ach. 179> ἔσπευδον: οἱ δ' ὤσφροντο πρεσβῦταί τινες
<aristop. ach. 180> ̓Αχαρνικοί, στιπτοὶ γέροντες πρίνινοι
<aristop. ach. 181> ἀτεράμονες Μαραθωνομάχαι σφενδάμνινοι.
<aristop. ach. 182> ἔπειτ' ἀνέκραγον πάντες, ὦ μιαρώτατε
<aristop. ach. 183> σπονδὰς φέρεις τῶν ἀμπέλων τετμημένων;
<aristop. ach. 184> κἀς τοὺς τρίβωνας ξυνελέγοντο τῶν λίθων:
<aristop. ach. 185> ἐγὼ δ' ἔφευγον: οἱ δ' ἐδίωκον κἀβόων.
<aristop. ach. 186> οἱ δ' οὖν βοώντων: ἀλλὰ τὰς σπονδὰς φέρεις;
<aristop. ach. 187> ἔγωγέ φημι, τρία γε ταυτὶ γεύματα.
<aristop. ach. 188> αὗται μέν εἰσι πεντέτεις. γεῦσαι λαβών.
<aristop. ach. 189> αἰβοῖ.   τί ἔστιν;   οὐκ ἀρέσκουσίν μ' ὅτι
<aristop. ach. 190> ὄζουσι πίττης καὶ παρασκευῆς νεῶν.
<aristop. ach. 191> σὺ δ' ἀλλὰ τασδὶ τὰς δεκέτεις γεῦσαι λαβών.
<aristop. ach. 192> ὄζουσι χαὖται πρέσβεων ἐς τὰς πόλεις
<aristop. ach. 193> ὀξύτατον ὥσπερ διατριβῆς τῶν ξυμμάχων.
<aristop. ach. 194> ἀλλ' αὑταιὶ σπονδαὶ τριακοντούτιδες
<aristop. ach. 195> κατὰ γῆν τε καὶ θάλατταν.   ὦ Διονύσια,
<aristop. ach. 196> αὗται μὲν ὄζους' ἀμβροσίας καὶ νέκταρος
<aristop. ach. 197> καὶ μὴ 'πιτηρεῖν σιτί' ἡμερῶν τριῶν,
<aristop. ach. 198> κἀν τῷ στόματι λέγουσι, βαῖν' ὅπῃ θέλεις.
<aristop. ach. 199> ταύτας δέχομαι καὶ σπένδομαι κἀκπίομαι,
<aristop. ach. 200> χαίρειν κελεύων πολλὰ τοὺς ̓Αχαρνέας.
<aristop. ach. 201> ἐγὼ δὲ πολέμου καὶ κακῶν ἀπαλλαγεὶς
<aristop. ach. 202> ἄξω τὰ κατ' ἀγροὺς εἰσιὼν Διονύσια.
<aristop. ach. 203> ἐγὼ δὲ φευξοῦμαί γε τοὺς ̓Αχαρνέας.
<aristop. ach. 204> τῇδε πᾶς ἕπου δίωκε καὶ τὸν ἄνδρα πυνθάνου
<aristop. ach. 205> τῶν ὁδοιπόρων ἁπάντων: τῇ πόλει γὰρ ἄξιον
<aristop. ach. 206> ξυλλαβεῖν τὸν ἄνδρα τοῦτον. ἀλλά μοι μηνύσατε,
<aristop. ach. 207> εἴ τις οἶδ' ὅποι τέτραπται γῆς ὁ τὰς σπονδὰς φέρων.
<aristop. ach. 208> ἐκπέφευγ', οἴχεται φροῦδος. οἴμοι τάλας
<aristop. ach. 210> τῶν ἐτῶν τῶν ἐμῶν:
<aristop. ach. 211> οὐκ ἂν ἐπ' ἐμῆς γε νεότητος, ὅτ' ἐγὼ φέρων ἀνθράκων φορτίον
<aristop. ach. 215> ἠκολούθουν Φαύ̈λλῳ τρέχων, ὧδε φαύλως ἂν ὁ
<aristop. ach. 216> σπονδοφόρος οὗτος ὑπ' ἐμοῦ τότε διωκόμενος
<aristop. ach. 217> ἐξέφυγεν οὐδ' ἂν ἐλαφρῶς ἂν ἀπεπλίξατο.
<aristop. ach. 218> νῦν δ' ἐπειδὴ στερρὸν ἤδη τοὐμὸν ἀντικνήμιον,
<aristop. ach. 220> καὶ παλαιῷ Λακρατείδῃ τὸ σκέλος βαρύνεται,
<aristop. ach. 221> οἴχεται. διωκτέος δέ: μὴ γὰρ ἐγχάνῃ ποτὲ
<aristop. ach. 222> μηδέ περ γέροντας ὄντας ἐκφυγὼν ̓Αχαρνέας.
<aristop. ach. 225> ὅστις ὦ Ζεῦ πάτερ καὶ θεοὶ τοῖσιν ἐχθροῖσιν ἐσπείσατο,
<aristop. ach. 226> οἷσι παρ' ἐμοῦ πόλεμος ἐχθοδοπὸς αὔξεται τῶν ἐμῶν χωρίων:
<aristop. ach. 230> κοὐκ ἀνήσω πρὶν ἂν σχοῖνος αὐτοῖσιν ἀντεμπαγῶ
<aristop. ach. 231> ὀξὺς ὀδυνηρὸς ἐπίκωπος, ἵνα
<aristop. ach. 232> μήποτε πατῶσιν ἔτι τὰς ἐμὰς ἀμπέλους.
<aristop. ach. 233> ἀλλὰ δεῖ ζητεῖν τὸν ἄνδρα καὶ βλέπειν βαλληνάδε
<aristop. ach. 235> καὶ διώκειν γῆν πρὸ γῆς, ἕως ἂν εὑρεθῇ ποτέ:
<aristop. ach. 236> ὡς ἐγὼ βάλλων ἐκεῖνον οὐκ ἂν ἐμπλῄμην λίθοις.
<aristop. ach. 237> εὐφημεῖτε, εὐφημεῖτε.
<aristop. ach. 238> σῖγα πᾶς. ἠκούσατ' ἄνδρες ἆρα τῆς εὐφημίας;
<aristop. ach. 239> οὗτος αὐτός ἐστιν ὃν ζητοῦμεν. ἀλλὰ δεῦρο πᾶς
<aristop. ach. 240> ἐκποδών: θύσων γὰρ ἁνὴρ ὡς ἔοικ' ἐξέρχεται.
<aristop. ach. 241> εὐφημεῖτε, εὐφημεῖτε.
<aristop. ach. 242> προί̈τω ς' τὸ πρόσθεν ὀλίγον ἡ κανηφόρος:
<aristop. ach. 243> ὁ Ξανθίας τὸν φαλλὸν ὀρθὸν στησάτω.
<aristop. ach. 244> κατάθου τὸ κανοῦν ὦ θύγατερ, ἵν' ἀπαρξώμεθα.
<aristop. ach. 245> ὦ μῆτερ ἀνάδος δεῦρο τὴν ἐτνήρυσιν,
<aristop. ach. 246> ἵν' ἔτνος καταχέω τοὐλατῆρος τουτουί.
<aristop. ach. 247> καὶ μὴν καλόν γ' ἔστ': ὦ Διόνυσε δέσποτα
<aristop. ach. 248> κεχαρισμένως σοι τήνδε τὴν πομπὴν ἐμὲ
<aristop. ach. 249> πέμψαντα καὶ θύσαντα μετὰ τῶν οἰκετῶν
<aristop. ach. 250> ἀγαγεῖν τυχηρῶς τὰ κατ' ἀγροὺς Διονύσια,
<aristop. ach. 251> στρατιᾶς ἀπαλλαχθέντα: τὰς σπονδὰς δέ μοι
<aristop. ach. 252> καλῶς ξυνενεγκεῖν τὰς τριακοντούτιδας.
<aristop. ach. 253> ἄγ' ὦ θύγατερ ὅπως τὸ κανοῦν καλὴ καλῶς
<aristop. ach. 254> οἴσεις βλέπουσα θυμβροφάγον. ὡς μακάριος
<aristop. ach. 255> ὅστις ς' ὀπύσει κἀκποιήσεται γαλᾶς
<aristop. ach. 256> σοῦ μηδὲν ἥττους βδεῖν, ἐπειδὰν ὄρθρος ᾖ.
<aristop. ach. 257> πρόβαινε, κἀν τὤχλῳ φυλάττεσθαι σφόδρα
<aristop. ach. 258> μή τις λαθών σου περιτράγῃ τὰ χρυσία.
<aristop. ach. 259> ὦ Ξανθία, σφῷν δ' ἐστὶν ὀρθὸς ἑκτέος
<aristop. ach. 260> ὁ φαλλὸς ἐξόπισθε τῆς κανηφόρου:
<aristop. ach. 261> ἐγὼ δ' ἀκολουθῶν ᾄσομαι τὸ φαλλικόν:
<aristop. ach. 262> σὺ δ' ὦ γύναι θεῶ μ' ἀπὸ τοῦ τέγους. πρόβα.
<aristop. ach. 263> Φαλῆς ἑταῖρε Βακχίου
<aristop. ach. 264> ξύγκωμε νυκτοπεριπλάνητε
<aristop. ach. 265> μοιχὲ παιδεραστά,
<aristop. ach. 266> ἕκτῳ ς' ἔτει προσεῖπον ἐς
<aristop. ach. 267> τὸν δῆμον ἐλθὼν ἄσμενος,
<aristop. ach. 268> σπονδὰς ποιησάμενος ἐμαυτῷ,
<aristop. ach. 269> πραγμάτων τε καὶ μαχῶν
<aristop. ach. 270> καὶ Λαμάχων ἀπαλλαγείς.
<aristop. ach. 271> πολλῷ γάρ ἐσθ' ἥδιον, ὦ Φαλῆς Φαλῆς,
<aristop. ach. 272> κλέπτουσαν εὑρόνθ' ὡρικὴν ὑληφόρον
<aristop. ach. 273> τὴν Στρυμοδώρου Θρᾷτταν ἐκ τοῦ Φελλέως
<aristop. ach. 274> μέσην λαβόντ' ἄραντα καταβαλόντα
<aristop. ach. 275> καταγιγαρτίς' ὦ
<aristop. ach. 276> Φαλῆς Φαλῆς.
<aristop. ach. 277> ἐὰν μεθ' ἡμῶν ξυμπίῃς, ἐκ κραιπάλης
<aristop. ach. 278> ἕωθεν εἰρήνης ῥοφήσει τρύβλιον:
<aristop. ach. 280> οὗτος αὐτός ἐστιν, οὗτος.
<aristop. ach. 281> βάλλε βάλλε βάλλε βάλλε,
<aristop. ach. 282> παῖε παῖε τὸν μιαρόν.
<aristop. ach. 283> οὐ βαλεῖς; οὐ βαλεῖς;
<aristop. ach. 284> ̔Ηράκλεις τουτὶ τί ἐστι; τὴν χύτραν συντρίψετε.
<aristop. ach. 285> σὲ μὲν οὖν καταλεύσομεν ὦ μιαρὰ κεφαλή.
<aristop. ach. 286> ἀντὶ ποίας αἰτίας ὦχαρνέων γεραίτατοι;
<aristop. ach. 287> τοῦτ' ἐρωτᾷς; ἀναίσχυντος εἶ καὶ βδελυρὸς
<aristop. ach. 290> ὦ προδότα τῆς πατρίδος, ὅστις ἡμῶν μόνος
<aristop. ach. 291> σπεισάμενος εἶτα δύνασαι πρὸς ἔμ' ἀποβλέπειν.
<aristop. ach. 292> ἀντὶ δ' ὧν ἐσπεισάμην οὐκ ἴστε. μἀλλα' ἀκούσατε.
<aristop. ach. 295> σοῦ γ' ἀκούσωμεν; ἀπολεῖ: κατά σε χώσομεν τοῖς λίθοις.
<aristop. ach. 296> μηδαμῶς πρὶν ἄν γ' ἀκούσητ': ἀλλ' ἀνάσχεσθ' ὦγαθοί.
<aristop. ach. 297> οὐκ ἀνασχήσομαι: μηδὲ λέγε μοι σὺ λόγον:
<aristop. ach. 300> ὡς μεμίσηκά σε Κλέωνος ἔτι μᾶλλον, ὃν ἐγὼ
<aristop. ach. 301> κατατεμῶ ποθ' ἱππεῦσι καττύματα.
<aristop. ach. 302> σοῦ δ' ἐγὼ λόγους λέγοντος οὐκ ἀκούσομαι μακρούς,
<aristop. ach. 303> ὅστις ἐσπείσω Λάκωσιν, ἀλλὰ τιμωρήσομαι.
<aristop. ach. 305> ὦγαθοὶ τοὺς μὲν Λάκωνας ἐκποδὼν ἐάσατε,
<aristop. ach. 306> τῶν δ' ἐμῶν σπονδῶν ἀκούσατ', εἰ καλῶς ἐσπεισάμην.
<aristop. ach. 307> πῶς δέ γ' ἂν καλῶς λέγοις ἄν, εἴπερ ἐσπείσω γ' ἅπαξ
<aristop. ach. 308> οἷσιν οὔτε βωμὸς οὔτε πίστις οὔθ' ὅρκος μένει;
<aristop. ach. 309> οἶδ' ἐγὼ καὶ τοὺς Λάκωνας, οἷς ἄγαν ἐγκείμεθα,
<aristop. ach. 310> οὐχ ἁπάντων ὄντας ἡμῖν αἰτίους τῶν πραγμάτων.
<aristop. ach. 311> οὐχ ἁπάντων ὦ πανοῦργε; ταῦτα δὴ τολμᾷς λέγειν
<aristop. ach. 312> ἐμφανῶς ἤδη πρὸς ἡμᾶς; εἶτ' ἐγώ σου φείσομαι;
<aristop. ach. 313> οὐχ ἁπάντων, οὐχ ἁπάντων: ἀλλ' ἐγὼ λέγων ὁδὶ
<aristop. ach. 314> πόλλ' ἂν ἀποφήναιμ' ἐκείνους ἔσθ' ἃ κἀδικουμένους.
<aristop. ach. 315> τοῦτο τοὔπος δεινὸν ἤδη καὶ ταραξικάρδιον,
<aristop. ach. 316> εἰ σὺ τολμήσεις ὑπὲρ τῶν πολεμίων ἡμῖν λέγειν.
<aristop. ach. 317> κἄν γε μὴ λέγω δίκαια μηδὲ τῷ πλήθει δοκῶ,
<aristop. ach. 318> ὑπὲρ ἐπιξήνου 'θελήσω τὴν κεφαλὴν ἔχων λέγειν.
<aristop. ach. 319> εἰπέ μοι τί φειδόμεσθα τῶν λίθων ὦ δημόται
<aristop. ach. 320> μὴ οὐ καταξαίνειν τὸν ἄνδρα τοῦτον ἐς φοινικίδα;
<aristop. ach. 321> οἷον αὖ μέλας τις ὑμῖν θυμάλωψ ἐπέζεσεν.
<aristop. ach. 322> οὐκ ἀκούσεσθ'; οὐκ ἀκούσεσθ' ἐτεὸν ὦχαρνηίδαι;
<aristop. ach. 323> οὐκ ἀκουσόμεσθα δῆτα.   δεινά τἄρα πείσομαι.
<aristop. ach. 324> ἐξολοίμην, ἢν ἀκούσω.   μηδαμῶς ὦχαρνικοί.
<aristop. ach. 325> ὡς τεθνήξων ἴσθι νυνί.   δήξομἄρ' ὑμᾶς ἐγώ.
<aristop. ach. 326> ἀνταποκτενῶ γὰρ ὑμῶν τῶν φίλων τοὺς φιλτάτους:
<aristop. ach. 327> ὡς ἔχω γ' ὑμῶν ὁμήρους, οὓς ἀποσφάξω λαβών.
<aristop. ach. 328> εἰπέ μοι, τί τοῦτ' ἀπειλεῖ τοὔπος ἄνδρες δημόται
<aristop. ach. 329> τοῖς ̓Αχαρνικοῖσιν ἡμῖν; μῶν ἔχει του παιδίον
<aristop. ach. 330> τῶν παρόντων ἔνδον εἵρξας; ἢ 'πὶ τῷ θρασύνεται;
<aristop. ach. 331> βάλλετ' εἰ βούλεσθ'. ἐγὼ γὰρ τουτονὶ διαφθερῶ.
<aristop. ach. 332> εἴσομαι δ' ὑμῶν τάχ' ὅστις ἀνθράκων τι κήδεται.
<aristop. ach. 333> ὡς ἀπωλόμεσθ'. ὁ λάρκος δημότης ὅδ' ἔστ' ἐμός.
<aristop. ach. 334> ἀλλὰ μὴ δράσῃς ὃ μέλλεις: μηδαμῶς ὦ μηδαμῶς.
<aristop. ach. 335> ὡς ἀποκτενῶ, κέκραχθ': ἐγὼ γὰρ οὐκ ἀκούσομαι.
<aristop. ach. 336> ἀπολεῖς ἄρ' ὁμήλικα τόνδε φιλανθρακέα;
<aristop. ach. 337> οὐδ' ἐμοῦ λέγοντος ὑμεῖς ἀρτίως ἠκούσατε.
<aristop. ach. 338> ἀλλὰ γὰρ νῦν λέγ', εἴ σοι δοκεῖ, τόν τε Λακεδαιμόνιον
<aristop. ach. 339> † αὐτὸν ὅτι τῷ † τρόπῳ σοὐστὶ φίλος:
<aristop. ach. 340> ὡς τόδε τὸ λαρκίδιον οὐ προδώσω ποτέ.
<aristop. ach. 341> τοὺς λίθους νύν μοι χαμᾶζε πρῶτον ἐξεράσατε.
<aristop. ach. 342> οὑτοιί σοι χαμαί, καὶ σὺ κατάθου πάλιν τὸ ξίφος.
<aristop. ach. 343> ἀλλ' ὅπως μὴ ν' τοῖς τρίβωσιν ἐγκάθηνταί που λίθοι.
<aristop. ach. 344> ἐκσέσεισται χαμᾶζ': οὐχ ὁρᾷς σειόμενον;
<aristop. ach. 345> ἀλλὰ μή μοι πρόφασιν, ἀλλὰ κατάθου τὸ βέλος.
<aristop. ach. 346> ὡς ὅδε γε σειστὸς ἅμα τῇ στροφῇ γίγνεται.
<aristop. ach. 347> ἐμέλλετ' ἄρα πάντως ἀνήσειν τῆς βοῆς,
<aristop. ach. 348> ὀλίγου τ' ἀπέθανον ἄνθρακες Παρνήθιοι,
<aristop. ach. 349> καὶ ταῦτα διὰ τὴν ἀτοπίαν τῶν δημοτῶν.
<aristop. ach. 350> ὑπὸ τοῦ δέους δὲ τῆς μαρίλης μοι συχνὴν
<aristop. ach. 351> ὁ λάρκος ἐνετίλησεν ὥσπερ σηπία.
<aristop. ach. 352> δεινὸν γὰρ οὕτως ὀμφακίαν πεφυκέναι
<aristop. ach. 353> τὸν θυμὸν ἀνδρῶν ὥστε βάλλειν καὶ βοᾶν
<aristop. ach. 354> ἐθέλειν τ' ἀκοῦσαι μηδὲν ἴσον ἴσῳ φέρον,
<aristop. ach. 355> ἐμοῦ 'θέλοντος ὑπὲρ ἐπιξήνου λέγειν
<aristop. ach. 356> ὑπὲρ Λακεδαιμονίων ἅπανθ' ὅς' ἂν λέγω:
<aristop. ach. 357> καίτοι φιλῶ γε τὴν ἐμὴν ψυχὴν ἐγώ.
<aristop. ach. 358> τί οὖν οὐ λέγεις, ἐπίξηνον ἐξενεγκὼν θύραζ',
<aristop. ach. 360> ὅ τι ποτ' ὦ σχέτλιε τὸ μέγα τοῦτ' ἔχεις;
<aristop. ach. 361> πάνυ γὰρ ἔμεγε πόθος ὅ τι φρονεῖς ἔχει.
<aristop. ach. 362> ἀλλ' ᾗπερ αὐτὸς τὴν δίκην διωρίσω,
<aristop. ach. 365> θεὶς δεῦρο τοὐπίξηνον ἐγχείρει λέγειν.
<aristop. ach. 366> ἰδοὺ θεᾶσθε, τὸ μὲν ἐπίξηνον τοδί,
<aristop. ach. 367> ὁ δ' ἀνὴρ ὁ λέξων οὑτοσὶ τυννουτοσί.
<aristop. ach. 368> ἀμέλει μὰ τὸν Δί' οὐκ ἐνασπιδώσομαι,
<aristop. ach. 369> λέξω δ' ὑπὲρ Λακεδαιμονίων ἅ μοι δοκεῖ.
<aristop. ach. 370> καίτοι δέδοικα πολλά: τούς τε γὰρ τρόπους
<aristop. ach. 371> τοὺς τῶν ἀγροίκων οἶδα χαίροντας σφόδρα,
<aristop. ach. 372> ἐάν τις αὐτοὺς εὐλογῇ καὶ τὴν πόλιν
<aristop. ach. 373> ἀνὴρ ἀλαζὼν καὶ δίκαια κἄδικα:
<aristop. ach. 374> κἀνταῦθα λανθάνους' ἀπεμπολώμενοι:
<aristop. ach. 375> τῶν τ' αὖ γερόντων οἶδα τὰς ψυχὰς ὅτι
<aristop. ach. 376> οὐδὲν βλέπουσιν ἄλλο πλὴν ψηφηδακεῖν.
<aristop. ach. 377> αὐτός τ' ἐμαυτὸν ὑπὸ Κλέωνος ἅπαθον
<aristop. ach. 378> ἐπίσταμαι διὰ τὴν πέρυσι κωμῳδίαν.
<aristop. ach. 379> εἰσελκύσας γάρ μ' ἐς τὸ βουλευτήριον
<aristop. ach. 380> διέβαλλε καὶ ψευδῆ κατεγλώττιζέ μου
<aristop. ach. 381> κἀκυκλοβόρει κἄπλυνεν, ὥστ' ὀλίγου πάνυ
<aristop. ach. 382> ἀπωλόμην μολυνοπραγμονούμενος.
<aristop. ach. 383> νῦν οὖν με πρῶτον πρὶν λέγειν ἐάσατε
<aristop. ach. 384> ἐνσκευάσασθαί μ' οἷον ἀθλιώτατον.
<aristop. ach. 385> τί ταῦτα στρέφει τεχνάζεις τε καὶ πορίζεις τριβάς;
<aristop. ach. 386> λαβὲ δ' ἐμοῦ γ' ἓνεκα παρ' ̔Ιερωνύμου
<aristop. ach. 390> σκοτοδασυπυκνότριχά τιν' ̓́Αιδος κυνῆν:
<aristop. ach. 391> ἀλλ' ἐξάνοιγε μηχανὰς τὰς Σισύφου,
<aristop. ach. 392> ὡς σκῆψιν ἁγὼν οὗτος οὐκ ἐσδέξεται.
<aristop. ach. 393> ὥρα 'στὶν ἤδη καρτερὰν ψυχὴν λαβεῖν,
<aristop. ach. 394> καί μοι βαδιστέ' ἐστὶν ὡς Εὐριπίδην.
<aristop. ach. 395> παῖ παῖ.   τίς οὗτος,   ἔνδον ἔστ' Εὐριπίδης;
<aristop. ach. 396> οὐκ ἔνδον ἔνδον ἐστίν, εἰ γνώμην ἔχεις.
<aristop. ach. 397> πῶς ἔνδον εἶτ' οὐκ ἔνδον;   ὀρθῶς ὦ γέρον.
<aristop. ach. 398> ὁ νοῦς μὲν ἔξω ξυλλέγων ἐπύλλια
<aristop. ach. 399> οὐκ ἔνδον, αὐτὸς δ' ἔνδον ἀναβάδην ποιεῖ
<aristop. ach. 400> τραγῳδίαν.   ὦ τρισμακάρι' Εὐριπίδη,
<aristop. ach. 401> ὅθ' ὁ δοῦλος οὑτωσὶ σαφῶς ἀπεκρίνατο.
<aristop. ach. 402> ἐκκάλεσον αὐτόν.   ἀλλ' ἀδύνατον.   ἀλλ' ὅμως:
<aristop. ach. 403> οὐ γὰρ ἂν ἀπέλθοιμ', ἀλλὰ κόψω τὴν θύραν.
<aristop. ach. 404> Εὐριπίδη, Εὐριπίδιον,
<aristop. ach. 405> ὑπάκουσον, εἴπερ τώποτ' ἀνθρώπων τινί:
<aristop. ach. 406> Δικαιόπολις καλεῖ σε Χολλῄδης, ἐγώ.
<aristop. ach. 407> ἀλλ' οὐ σχολή.
<aristop. ach. 408> ἀλλ' ἐκκυκλήθητ'.   ἀλλ' ἀδύνατον.   ἀλλ' ὅμως.
<aristop. ach. 409> ἀλλ' ἐκκυκλήσομαι: καταβαίνειν δ' οὐ σχολή.
<aristop. ach. 410> Εὐριπίδη,   τί λέλακας;   ἀναβάδην ποιεῖς,
<aristop. ach. 411> ἐξὸν καταβάδην; οὐκ ἐτὸς χωλοὺς ποιεῖς.
<aristop. ach. 412> ἀτὰρ τί τὰ ῥάκι' ἐκ τραγῳδίας ἔχεις,
<aristop. ach. 413> ἐσθῆτ' ἐλεινήν; οὐκ ἐτὸς πτωχοὺς ποιεῖς.
<aristop. ach. 414> ἀλλ' ἀντιβολῶ πρὸς τῶν γονάτων ς' Εὐριπίδη,
<aristop. ach. 415> δός μοι ῥάκιόν τι τοῦ παλαιοῦ δράματος.
<aristop. ach. 416> δεῖ γάρ με λέξαι τῷ χορῷ ῥῆσιν μακράν:
<aristop. ach. 417> αὕτη δὲ θάνατον, ἢν κακῶς λέξω, φέρει.
<aristop. ach. 418> τὰ ποῖα τρύχη; μῶν ἐν οἷς Οἰνεὺς ὁδὶ
<aristop. ach. 419> ὁ δύσποτμος γεραιὸς ἠγωνίζετο;
<aristop. ach. 420> οὐκ Οἰνέως ἦν, ἀλλ' ἔτ' ἀθλιωτέρου.
<aristop. ach. 421> τὰ τοῦ τυφλοῦ Φοίνικος;   οὐ Φοίνικος, οὔ:
<aristop. ach. 422> ἀλλ' ἕτερος ἦν Φοίνικος ἀθλιώτερος.
<aristop. ach. 423> ποίας ποθ' ἁνὴρ λακίδας αἰτεῖται πέπλων;
<aristop. ach. 424> ἀλλ' ἦ Φιλοκτήτου τὰ τοῦ πτωχοῦ λέγεις;
<aristop. ach. 425> οὐκ ἀλλὰ τούτου πολὺ πολὺ πτωχιστέρου.
<aristop. ach. 426> ἀλλ' ἦ τὰ δυσπινῆ 'θέλεις πεπλώματα,
<aristop. ach. 427> ἃ Βελλεροφόντης εἶχ' ὁ χωλὸς οὑτοσί;
<aristop. ach. 428> οὐ Βελλεροφόντης: ἀλλὰ κἀκεῖνος μὲν ἦν
<aristop. ach. 429> χωλὸς προσαιτῶν στωμύλος δεινὸς λέγειν.
<aristop. ach. 430> οἶδ' ἄνδρα Μυσὸν Τήλεφον.   ναὶ Τήλεφον:
<aristop. ach. 431> τούτου δὸς ἀντιβολῶ σέ μοι τὰ σπάργανα.
<aristop. ach. 432> ὦ παῖ δὸς αὐτῷ Τηλέφου ῥακώματα.
<aristop. ach. 433> κεῖται δ' ἄνωθεν τῶν Θυεστείων ῥακῶν
<aristop. ach. 434> μεταξὺ τῶν ̓Ινοῦς.   ἰδοὺ ταυτὶ λαβέ.
<aristop. ach. 435> ὦ Ζεῦ διόπτα καὶ κατόπτα πανταχῇ,
<aristop. ach. 436> ἐνσκευάσασθαί μ' οἷον ἀθλιώτατον.
<aristop. ach. 437> Εὐριπίδη, 'πειδήπερ ἐχαρίσω ταδί,
<aristop. ach. 438> κἀκεῖνά μοι δὸς τἀκόλουθα τῶν ῥακῶν,
<aristop. ach. 439> τὸ πιλίδιον περὶ τὴν κεφαλὴν τὸ Μύσιον.
<aristop. ach. 440> δεῖ γάρ με δόξαι πτωχὸν εἶναι τήμερον,
<aristop. ach. 441> εἶναι μὲν ὅσπερ εἰμί, φαίνεσθαι δὲ μή:
<aristop. ach. 442> τοὺς μὲν θεατὰς εἰδέναι μ' ὃς εἴμ' ἐγώ,
<aristop. ach. 443> τοὺς δ' αὖ χορευτὰς ἠλιθίους παρεστάναι,
<aristop. ach. 444> ὅπως ἂν αὐτοὺς ῥηματίοις σκιμαλίσω.
<aristop. ach. 445> δώσω: πυκνῇ γὰρ λεπτὰ μηχανᾷ φρενί.
<aristop. ach. 446> εὐδαιμονοίης, Τηλέφῳ δ' ἁγὼ φρονῶ.
<aristop. ach. 447> εὖ γ' οἷον ἤδη ῥηματίων ἐμπίμπλαμαι.
<aristop. ach. 448> ἀτὰρ δέομαί γε πτωχικοῦ βακτηρίου.
<aristop. ach. 449> τουτὶ λαβὼν ἄπελθε λαί̈νων σταθμῶν.
<aristop. ach. 450> ὦ θύμ', ὁρᾷς γὰρ ὡς ἀπωθοῦμαι δόμων,
<aristop. ach. 451> πολλῶν δεόμενος σκευαρίων: νῦν δὴ γενοῦ
<aristop. ach. 452> γλίσχρος προσαιτῶν λιπαρῶν τ'. Εὐριπίδη
<aristop. ach. 453> δός μοι σπυρίδιον διακεκαυμένον λύχνῳ.
<aristop. ach. 454> τί δ' ὦ τάλας σε τοῦδ' ἔχει πλέκους χρέος;
<aristop. ach. 455> χρέος μὲν οὐδέν, βούλομαι δ' ὅμως λαβεῖν.
<aristop. ach. 456> λυπηρὸς ἴσθ' ὢν κἀποχώρησον δόμων.
<aristop. ach. 457> φεῦ:
<aristop. ach. 458> εὐδαιμονοίης, ὥσπερ ἡ μήτηρ ποτέ.
<aristop. ach. 459> ἄπελθε νῦν μοι.   μἀλλά μοι δὸς ἓν μόνον
<aristop. ach. 460> κοτυλίσκιον τὸ χεῖλος ἀποκεκρουσμένον.
<aristop. ach. 460> φθείρου λαβὼν τόδ': ἴσθ' ὀχληρὸς ὢν δόμοις.
<aristop. ach. 461> οὔπω μὰ Δί': οἶσθ' οἷ' αὐτὸς ἐργάζει κακά.
<aristop. ach. 462> ἀλλ' ὦ γλυκύτατ' Εὐριπίδη τουτὶ μόνον
<aristop. ach. 463> δός μοι χυτρίδιον σφογγίῳ βεβυσμένον.
<aristop. ach. 464> ὦνθρωπ' ἀφαιρήσει με τὴν τραγῳδίαν:
<aristop. ach. 465> ἄπελθε ταυτηνὶ λαβών.   ἀπέρχομαι.
<aristop. ach. 466> καίτοι τί δράσω; δεῖ γὰρ ἑνὸς οὗ μὴ τυχὼν
<aristop. ach. 467> ἀπόλωλ'. ἄκουσον ὦ γλυκύτατ' Εὐριπίδη:
<aristop. ach. 468> τουτὶ λαβὼν ἄπειμι κοὐ πρόσειμ' ἔτι:
<aristop. ach. 469> ἐς τὸ σπυρίδιον ἰσχνά μοι φυλλεῖα δός.
<aristop. ach. 470> ἀπολεῖς μ'. ἰδού σοι. φροῦδά μοι τὰ δράματα.
<aristop. ach. 471> ἀλλ' οὐκέτ', ἀλλ' ἄπειμι. καὶ γάρ εἰμ' ἄγαν
<aristop. ach. 472> ὀχληρός, οὐ δοκῶν με κοιράνους στυγεῖν.
<aristop. ach. 473> οἴμοι κακοδαίμων, ὡς ἀπόλωλ'. ἐπελαθόμην
<aristop. ach. 474> ἐν ᾧπέρ ἐστι πάντα μοι τὰ πράγματα.
<aristop. ach. 475> Εὐριπίδιον ὦ φιλτάτιον καὶ γλυκύτατον,
<aristop. ach. 476> κάκιστ' ἀπολοίμην, εἴ τί ς' αἰτήσαιμ' ἔτι,
<aristop. ach. 477> πλὴν ἓν μόνον, τουτὶ μόνον τουτὶ μόνον,
<aristop. ach. 478> σκάνδικά μοι δὸς μητρόθεν δεδεγμένος.
<aristop. ach. 479> ἁνὴρ ὑβρίζει: κλῇε πηκτὰ δωμάτων.
<aristop. ach. 480> ὦ θύμ' ἄνευ σκάνδικος ἐμπορευτέα.
<aristop. ach. 481> ἆρ' οἶσθ' ὅσον τὸν ἀγῶν' ἀγωνιεῖ τάχα,
<aristop. ach. 482> μέλλων ὑπὲρ Λακεδαιμονίων ἀνδρῶν λέγειν;
<aristop. ach. 483> πρόβαινέ νυν ὦ θυμέ: γραμμὴ δ' αὑτηί.
<aristop. ach. 484> ἕστηκας; οὐκ εἶ καταπιὼν Εὐριπίδην;
<aristop. ach. 485> ἐπῄνες': ἄγε νυν ὦ τάλαινα καρδία
<aristop. ach. 486> ἄπελθ' ἐκεῖσε, κᾆτα τὴν κεφαλὴν ἐκεῖ
<aristop. ach. 487> παράσχες εἰποῦς' ἅττ' ἂν αὐτῇ σοι δοκῇ.
<aristop. ach. 488> τόλμησον ἴθι χώρησον, ἄγαμαι καρδίας.
<aristop. ach. 490> τί δράσεις; τί φήσεις; εὖ ἴσθι νυν
<aristop. ach. 491> ἀναίσχυντος ὢν σιδηροῦς τ' ἀνήρ,
<aristop. ach. 492> ὅστις παρασχὼν τῇ πόλει τὸν αὐχένα
<aristop. ach. 493> ἅπασι μέλλεις εἷς λέγειν τἀναντία.
<aristop. ach. 494> ἁνὴρ οὐ τρέμει τὸ πρᾶγμ'. εἶά νυν,
<aristop. ach. 495> ἐπειδήπερ αὐτὸς αἱρεῖ, λέγε.
<aristop. ach. 496> μή μοι φθονήσητ' ἄνδρες οἱ θεώμενοι,
<aristop. ach. 497> εἰ πτωχὸς ὢν ἔπειτ' ἐν ̓Αθηναίοις λέγειν
<aristop. ach. 498> μέλλω περὶ τῆς πόλεως, τρυγῳδίαν ποιῶν.
<aristop. ach. 500> τὸ γὰρ δίκαιον οἶδε καὶ τρυγῳδία.
<aristop. ach. 501> ἐγὼ δὲ λέξω δεινὰ μὲν δίκαια δέ.
<aristop. ach. 502> οὐ γάρ με νῦν γε διαβαλεῖ Κλέων ὅτι
<aristop. ach. 503> ξένων παρόντων τὴν πόλιν κακῶς λέγω.
<aristop. ach. 504> αὐτοὶ γάρ ἐσμεν οὑπὶ Ληναίῳ τ' ἀγών,
<aristop. ach. 505> κοὔπω ξένοι πάρεισιν: οὔτε γὰρ φόροι
<aristop. ach. 506> ἥκουσιν οὔτ' ἐκ τῶν πόλεων οἱ ξύμμαχοι:
<aristop. ach. 507> ἀλλ' ἐσμὲν αὐτοὶ νῦν γε περιεπτισμένοι:
<aristop. ach. 508> τοὺς γὰρ μετοίκους ἄχυρα τῶν ἀστῶν λέγω.
<aristop. ach. 509> ἐγὼ δὲ μισῶ μὲν Λακεδαιμονίους σφόδρα,
<aristop. ach. 510> καὐτοῖς ὁ Ποσειδῶν οὑπὶ Ταινάρῳ θεὸς
<aristop. ach. 511> σείσας ἅπασιν ἐμβάλοι τὰς οἰκίας:
<aristop. ach. 512> κἀμοὶ γάρ ἐστ' ἀμπέλια διακεκομμένα.
<aristop. ach. 513> ἀτὰρ φίλοι γὰρ οἱ παρόντες ἐν λόγῳ,
<aristop. ach. 514> τί ταῦτα τοὺς Λάκωνας αἰτιώμεθα;
<aristop. ach. 515> ἡμῶν γὰρ ἄνδρες, κοὐχὶ τὴν πόλιν λέγω,
<aristop. ach. 516> μέμνησθε τοῦθ' ὅτι οὐχὶ τὴν πόλιν λέγω,
<aristop. ach. 517> ἀλλ' ἀνδράρια μοχθηρά, παρακεκομμένα,
<aristop. ach. 518> ἄτιμα καὶ παράσημα καὶ παράξενα,
<aristop. ach. 519> ἐσυκοφάντει Μεγαρέων τὰ χλανίσκια:
<aristop. ach. 520> κεἴ που σίκυον ἴδοιεν ἢ λαγῴδιον
<aristop. ach. 521> ἢ χοιρίδιον ἢ σκόροδον ἢ χόνδρους ἅλας,
<aristop. ach. 522> ταῦτ' ἦν Μεγαρικὰ κἀπέπρατ' αὐθημερόν.
<aristop. ach. 523> καὶ ταῦτα μὲν δὴ σμικρὰ κἀπιχώρια,
<aristop. ach. 524> πόρνην δὲ Σιμαίθαν ἰόντες Μεγαράδε
<aristop. ach. 525> νεανίαι κλέπτουσι μεθυσοκότταβοι:
<aristop. ach. 526> κᾆθ' οἱ Μεγαρῆς ὀδύναις πεφυσιγγωμένοι
<aristop. ach. 527> ἀντεξέκλεψαν ̓Ασπασίας πόρνα δύο:
<aristop. ach. 528> κἀντεῦθεν ἀρχὴ τοῦ πολέμου κατερράγη
<aristop. ach. 529> ̔́Ελλησι πᾶσιν ἐκ τριῶν λαικαστριῶν.
<aristop. ach. 530> ἐντεῦθεν ὀργῇ Περικλέης οὑλύμπιος
<aristop. ach. 531> ἤστραπτ' ἐβρόντα ξυνεκύκα τὴν ̔Ελλάδα,
<aristop. ach. 532> ἐτίθει νόμους ὥσπερ σκόλια γεγραμμένους,
<aristop. ach. 533> ὡς χρὴ Μεγαρέας μήτε γῇ μήτ' ἐν ἀγορᾷ
<aristop. ach. 534> μήτ' ἐν θαλάττῃ μήτ' ἐν οὐρανῷ μένειν.
<aristop. ach. 535> ἐντεῦθεν οἱ Μεγαρῆς, ὅτε δὴ 'πείνων βάδην,
<aristop. ach. 536> Λακεδαιμονίων ἐδέοντο τὸ ψήφισμ' ὅπως
<aristop. ach. 537> μεταστραφείη τὸ διὰ τὰς λαικαστρίας:
<aristop. ach. 538> κοὐκ ἠθέλομεν ἡμεῖς δεομένων πολλάκις.
<aristop. ach. 539> κἀντεῦθεν ἤδη πάταγος ἦν τῶν ἀσπίδων.
<aristop. ach. 540> ἐρεῖ τις, οὐ χρῆν: ἀλλὰ τί ἐχρῆν, εἴπατε.
<aristop. ach. 541> φέρ' εἰ Λακεδαιμονίων τις ἐκπλεύσας σκάφει
<aristop. ach. 542> ἀπέδοτο φήνας κυνίδιον Σεριφίων,
<aristop. ach. 543> καθῆσθ' ἂν ἐν δόμοισιν; ἦ πολλοῦ γε δεῖ:
<aristop. ach. 544> καὶ κάρτα μέντἂν εὐθέως καθείλκετε
<aristop. ach. 545> τριακοσίας ναῦς, ἦν δ' ἂν ἡ πόλις πλέα
<aristop. ach. 546> θορύβου στρατιωτῶν, περὶ τριηράρχου βοῆς,
<aristop. ach. 547> μισθοῦ διδομένου, παλλαδίων χρυσουμένων,
<aristop. ach. 548> στοᾶς στεναχούσης, σιτίων μετρουμένων,
<aristop. ach. 549> ἀσκῶν, τροπωτήρων, κάδους ὠνουμένων,
<aristop. ach. 550> σκορόδων, ἐλαῶν, κρομμύων ἐν δικτύοις,
<aristop. ach. 551> στεφάνων, τριχίδων, αὐλητρίδων, ὑπωπίων:
<aristop. ach. 552> τὸ νεώριον δ' αὖ κωπέων πλατουμένων,
<aristop. ach. 553> τύλων ψοφούντων, θαλαμιῶν τροπουμένων,
<aristop. ach. 554> αὐλῶν, κελευστῶν, νιγλάρων, συριγμάτων.
<aristop. ach. 555> ταῦτ' οἶδ' ὅτι ἂν ἐδρᾶτε: τὸν δὲ Τήλεφον
<aristop. ach. 556> οὐκ οἰόμεσθα; νοῦς ἄρ' ἡμῖν οὐκ ἔνι.
<aristop. ach. 557> ἄληθες ὦπίτριπτε καί μιαρώτατε;
<aristop. ach. 558> ταυτὶ σὺ τολμᾷς πτωχὸς ὢν ἡμᾶς λέγειν,
<aristop. ach. 559> καὶ συκοφάντης εἴ τις ἦν ὠνείδισας;
<aristop. ach. 560> νὴ τὸν Ποσειδῶ καὶ λέγει γ' ἅπερ λέγει
<aristop. ach. 561> δίκαια πάντα κοὐδὲν αὐτῶν ψεύδεται.
<aristop. ach. 562> εἶτ' εἰ δίκαια, τοῦτον εἰπεῖν αὔτ' ἐχρῆν;
<aristop. ach. 563> ἀλλ' οὔτι χαίρων ταῦτα τολμήσει λέγειν.
<aristop. ach. 564> οὗτος σὺ ποῖ θεῖς; οὐ μενεῖς; ὡς εἰ θενεῖς
<aristop. ach. 565> τὸν ἄνδρα τοῦτον, αὐτὸς ἀρθήσει τάχα.
<aristop. ach. 566> ἰὼ Λάμαχ' ὦ βλέπων ἀστραπάς,
<aristop. ach. 567> βοήθησον ὦ γοργολόφα φανείς,
<aristop. ach. 568> ἰὼ Λάμαχ' ὦ φίλ' ὦ φυλέτα:
<aristop. ach. 569> εἴτε τις ἔστι ταξίαρχος ἢ στρατηγὸς ἢ
<aristop. ach. 570> τειχομάχας ἀνήρ, βοηθησάτω
<aristop. ach. 571> τις ἀνύσας. ἐγὼ γὰρ ἔχομαι μέσος.
<aristop. ach. 572> πόθεν βοῆς ἤκουσα πολεμιστηρίας;
<aristop. ach. 573> ποῖ χρὴ βοηθεῖν; ποῖ κυδοιμὸν ἐμβαλεῖν;
<aristop. ach. 574> τίς Γοργόν' ἐξήγειρεν ἐκ τοῦ σάγματος;
<aristop. ach. 575> ὦ Λάμαχ' ἥρως, τῶν λόφων καὶ τῶν λόχων.
<aristop. ach. 576> ὦ Λάμαχ', οὐ γὰρ οὗτος ἅνθρωπος πάλαι
<aristop. ach. 577> ἅπασαν ἡμῶν τὴν πόλιν κακορροθεῖ;
<aristop. ach. 578> οὗτος σὺ τολμᾷς πτωχὸς ὢν λέγειν τάδε;
<aristop. ach. 579> ὦ Λάμαχ' ἥρως, ἀλλὰ συγγνώμην ἔχε,
<aristop. ach. 580> εἰ πτωχὸς ὢν εἶπόν τι κἀστωμυλάμην.
<aristop. ach. 581> τί δ' εἶπας ἡμᾶς; οὐκ ἐρεῖς;   οὐκ οἶδά πω:
<aristop. ach. 581> ὑπὸ τοῦ δέους γὰρ τῶν ὅπλων εἰλιγγιῶ.
<aristop. ach. 582> ἀλλ' ἀντιβολῶ ς' ἀπένεγκέ μου τὴν μορμόνα.
<aristop. ach. 583> ἰδού.   παράθες νυν ὑπτίαν αὐτὴν ἐμοί.
<aristop. ach. 584> κεῖται.   φέρε νυν ἀπὸ τοῦ κράνους μοι τὸ πτερόν.
<aristop. ach. 585> τουτὶ πτίλον σοι.   τῆς κεφαλῆς νύν μου λαβοῦ,
<aristop. ach. 586> ἵν' ἐξεμέσω: βδελύττομαι γὰρ τοὺς λόφους.
<aristop. ach. 587> οὗτος τί δράσεις; τῷ πτίλῳ μέλλεις ἐμεῖν;
<aristop. ach. 588> πτίλον γάρ ἐστιν—   εἰπέ μοι τίνος ποτὲ
<aristop. ach. 589> ὄρνιθός ἐστιν; ἆρα κομπολακύθου;
<aristop. ach. 590> οἴμ' ὡς τεθνήξεις.   μηδαμῶς ὦ Λάμαχε:
<aristop. ach. 591> οὐ γὰρ κατ' ἰσχύν ἐστιν: εἰ δ' ἰσχυρὸς εἶ,
<aristop. ach. 592> τί μ' οὐκ ἀπεψώλησας; εὔοπλος γὰρ εἶ.
<aristop. ach. 593> ταυτὶ λέγεις σὺ τὸν στρατηγὸν πτωχὸς ὤν;
<aristop. ach. 594> ἐγὼ γάρ εἰμι πτωχός;   ἀλλὰ τίς γὰρ εἶ;
<aristop. ach. 595> ὅστις; πολίτης χρηστός, οὐ σπουδαρχίδης,
<aristop. ach. 596> ἀλλ' ἐξ ὅτου περ ὁ πόλεμος, στρατωνίδης,
<aristop. ach. 597> σὺ δ' ἐξ ὅτου περ ὁ πόλεμος, μισθαρχίδης.
<aristop. ach. 598> ἐχειροτόνησαν γάρ με —   κόκκυγές γε τρεῖς.
<aristop. ach. 599> ταῦτ' οὖν ἐγὼ βδελυττόμενος ἐσπεισάμην,
<aristop. ach. 600> ὁρῶν πολιοὺς μὲν ἄνδρας ἐν ταῖς τάξεσιν,
<aristop. ach. 601> νεανίας δ' οἵους σὺ διαδεδρακότας,
<aristop. ach. 602> τοὺς μὲν ἐπὶ Θρᾴκης μισθοφοροῦντας τρεῖς δραχμάς,
<aristop. ach. 603> Τεισαμενοφαινίππους Πανουργιππαρχίδας,
<aristop. ach. 604> ἑτέρους δὲ παρὰ Χάρητι τοὺς δ' ἐν Χάοσιν,
<aristop. ach. 605> Γερητοθεοδώρους Διομειαλαζόνας,
<aristop. ach. 606> τοὺς δ' ἐν Καμαρίνῃ κἀν Γέλα κἀν Καταγέλᾳ.
<aristop. ach. 607> ἐχειροτονήθησαν γάρ.   αἴτιον δὲ τί
<aristop. ach. 608> ὑμᾶς μὲν ἀεὶ μισθοφορεῖν ἁμῃγέπῃ,
<aristop. ach. 609> τωνδὶ δὲ μηδέν'; ἐτεὸν ὦ Μαριλάδη
<aristop. ach. 610> ἤδη πεπρέσβευκας σὺ πολιὸς ὢν † ἓν ἢ; †
<aristop. ach. 611> ἀνένευσε: καίτοι γ' ἐστὶ σώφρων κἀργάτης.
<aristop. ach. 612> τί δαὶ Δράκυλλος ἢ Εὐφορίδης ἢ Πρινίδης;
<aristop. ach. 613> εἶδέν τις ὑμῶν τἀκβάταν' ἢ τοὺς Χάονας;
<aristop. ach. 614> οὔ φασιν. ἀλλ' ὁ Κοισύρας καὶ Λάμαχος,
<aristop. ach. 615> οἷς ὑπ' ἐράνου τε καὶ χρεῶν πρώην ποτέ,
<aristop. ach. 616> ὥσπερ ἀπόνιπτρον ἐκχέοντες ἑσπέρας,
<aristop. ach. 617> ἅπαντες “ἐξίστω” παρῄνουν οἱ φίλοι.
<aristop. ach. 618> ὦ δημοκρατία ταῦτα δῆτ' ἀνασχετά;
<aristop. ach. 619> οὐ δῆτ' ἐὰν μὴ μισθοφορῇ γε Λάμαχος.
<aristop. ach. 620> ἀλλ' οὖν ἐγὼ μὲν πᾶσι Πελοποννησίοις
<aristop. ach. 621> ἀεὶ πολεμήσω καὶ ταράξω πανταχῇ
<aristop. ach. 622> καὶ ναυσὶ καὶ πεζοῖσι κατὰ τὸ καρτερόν.
<aristop. ach. 623> ἐγὼ δὲ κηρύττω γε Πελοποννησίοις
<aristop. ach. 624> ἅπασι καὶ Μεγαρεῦσι καὶ Βοιωτίοις
<aristop. ach. 625> πωλεῖν ἀγοράζειν πρὸς ἐμέ, Λαμάχῳ δὲ μή.
<aristop. ach. 626> ἁνὴρ νικᾷ τοῖσι λόγοισιν, καὶ τὸν δῆμον μεταπείθει
<aristop. ach. 627> περὶ τῶν σπονδῶν. ἀλλ' ἀποδύντες τοῖς ἀναπαίστοις ἐπίωμεν.
<aristop. ach. 628> ἐξ οὗ γε χοροῖσιν ἐφέστηκεν τρυγικοῖς ὁ διδάσκαλος ἡμῶν,
<aristop. ach. 629> οὔπω παρέβη πρὸς τὸ θέατρον λέξων ὡς δεξιός ἐστιν:
<aristop. ach. 630> διαβαλλόμενος δ' ὑπὸ τῶν ἐχθρῶν ἐν ̓Αθηναίοις ταχυβούλοις,
<aristop. ach. 631> ὡς κωμῳδεῖ τὴν πόλιν ἡμῶν καὶ τὸν δῆμον καθυβρίζει,
<aristop. ach. 632> ἀποκρίνασθαι δεῖται νυνὶ πρὸς ̓Αθηναίους μεταβούλους.
<aristop. ach. 633> φησὶν δ' εἶναι πολλῶν ἀγαθῶν ἄξιος ὑμῖν ὁ ποιητής,
<aristop. ach. 634> παύσας ὑμᾶς ξενικοῖσι λόγοις μὴ λίαν ἐξαπατᾶσθαι,
<aristop. ach. 635> μήθ' ἥδεσθαι θωπευομένους, μήτ' εἶναι χαυνοπολίτας.
<aristop. ach. 636> πρότερον δ' ὑμᾶς ἀπὸ τῶν πόλεων οἱ πρέσβεις ἐξαπατῶντες
<aristop. ach. 637> πρῶτον μὲν ἰοστεφάνους ἐκάλουν: κἀπειδὴ τοῦτό τις εἴποι,
<aristop. ach. 638> εὐθὺς διὰ τοὺς στεφάνους ἐπ' ἄκρων τῶν πυγιδίων ἐκάθησθε.
<aristop. ach. 639> εἰ δέ τις ὑμᾶς ὑποθωπεύσας λιπαρὰς καλέσειεν ̓Αθήνας,
<aristop. ach. 640> ηὕρετο πᾶν ἂν διὰ τὰς λιπαράς, ἀφύων τιμὴν περιάψας.
<aristop. ach. 641> ταῦτα ποιήσας πολλῶν ἀγαθῶν αἴτιος ὑμῖν γεγένηται,
<aristop. ach. 642> καὶ τοὺς δήμους ἐν ταῖς πόλεσιν δείξας ὡς δημοκρατοῦνται.
<aristop. ach. 643> τοιγάρτοι νῦν ἐκ τῶν πόλεων τὸν φόρον ὑμῖν ἀπάγοντες
<aristop. ach. 644> ἥξουσιν ἰδεῖν ἐπιθυμοῦντες τὸν ποιητὴν τὸν ἄριστον,
<aristop. ach. 645> ὅστις παρεκινδύνευς' εἰπεῖν ἐν ̓Αθηναίοις τὰ δίκαια.
<aristop. ach. 646> οὕτω δ' αὐτοῦ περὶ τῆς τόλμης ἤδη πόρρω κλέος ἥκει,
<aristop. ach. 647> ὅτε καὶ βασιλεὺς Λακεδαιμονίων τὴν πρεσβείαν βασανίζων
<aristop. ach. 648> ἠρώτησεν πρῶτα μὲν αὐτοὺς πότεροι ταῖς ναυσὶ κρατοῦσιν,
<aristop. ach. 649> εἶτα δὲ τοῦτον τὸν ποιητὴν ποτέρους εἴποι κακὰ πολλά:
<aristop. ach. 650> τούτους γὰρ ἔφη τοὺς ἀνθρώπους πολὺ βελτίους γεγενῆσθαι
<aristop. ach. 651> καὶ τῷ πολέμῳ πολὺ νικήσειν τοῦτον ξύμβουλον ἔχοντας.
<aristop. ach. 652> διὰ ταῦθ' ὑμᾶς Λακεδαιμόνιοι τὴν εἰρήνην προκαλοῦνται
<aristop. ach. 653> καὶ τὴν Αἴγιναν ἀπαιτοῦσιν: καὶ τῆς νήσου μὲν ἐκείνης
<aristop. ach. 654> οὐ φροντίζους', ἀλλ' ἵνα τοῦτον τὸν ποιητὴν ἀφέλωνται.
<aristop. ach. 655> ἀλλ' ὑμεῖς τοι μή ποτ' ἀφῆσθ': ὡς κωμῳδήσει τὰ δίκαια:
<aristop. ach. 656> φησὶν δ' ὑμᾶς πολλὰ διδάξειν ἀγάθ', ὥστ' εὐδαίμονας εἶναι,
<aristop. ach. 657> οὐ θωπεύων οὐδ' ὑποτείνων μισθοὺς οὐδ' ἐξαπατύλλων,
<aristop. ach. 658> οὐδὲ πανουργῶν οὐδὲ κατάρδων, ἀλλὰ τὰ βέλτιστα διδάσκων.
<aristop. ach. 659> πρὸς ταῦτα Κλέων καὶ παλαμάσθω
<aristop. ach. 660> καὶ πᾶν ἐπ' ἐμοὶ τεκταινέσθω.
<aristop. ach. 661> τὸ γὰρ εὖ μετ' ἐμοῦ καὶ τὸ δίκαιον
<aristop. ach. 662> ξύμμαχον ἔσται, κοὐ μή ποθ' ἁλῶ
<aristop. ach. 663> περὶ τὴν πόλιν ὢν ὥσπερ ἐκεῖνος
<aristop. ach. 664> δειλὸς καὶ λακαταπύγων.
<aristop. ach. 665> δεῦρο Μοῦς' ἐλθὲ φλεγυρὰ πυρὸς ἔχουσα μένος ἔντονος ̓Αχαρνική.
<aristop. ach. 666> οἷον ἐξ ἀνθράκων πρινίνων φέψαλος ἀνήλατ' ἐρεθιζόμενος οὐρίᾳ ῥιπίδι,
<aristop. ach. 670> ἡνίκ' ἂν ἐπανθρακίδες ὦσι παρακείμεναι,
<aristop. ach. 671> οἱ δὲ Θασίαν ἀνακυκῶσι λιπαράμπυκα,
<aristop. ach. 672> οἱ δὲ μάττωσιν, οὕτω σοβαρὸν ἐλθὲ μέλος ἔντονον ἀγροικότερον
<aristop. ach. 675> ὡς ἐμὲ λαβοῦσα τὸν δημότην.
<aristop. ach. 676> οἱ γέροντες οἱ παλαιοὶ μεμφόμεσθα τῇ πόλει:
<aristop. ach. 677> οὐ γὰρ ἀξίως ἐκείνων ὧν ἐναυμαχήσαμεν
<aristop. ach. 678> γηροβοσκούμεσθ' ὑφ' ὑμῶν, ἀλλὰ δεινὰ πάσχομεν,
<aristop. ach. 679> οἵτινες γέροντας ἄνδρας ἐμβαλόντες ἐς γραφὰς
<aristop. ach. 680> ὑπὸ νεανίσκων ἐᾶτε καταγελᾶσθαι ῥητόρων,
<aristop. ach. 681> οὐδὲν ὄντας, ἀλλὰ κωφοὺς καὶ παρεξηυλημένους,
<aristop. ach. 682> οἷς Ποσειδῶν ἀσφάλειός ἐστιν ἡ βακτηρία:
<aristop. ach. 683> τονθορύζοντες δὲ γήρᾳ τῷ λίθῳ προσέσταμεν,
<aristop. ach. 684> οὐχ ὁρῶντες οὐδὲν εἰ μὴ τῆς δίκης τὴν ἠλύγην.
<aristop. ach. 685> ὁ δέ, νεανίας ἑαυτῷ σπουδάσας ξυνηγορεῖν,
<aristop. ach. 686> ἐς τάχος παίει ξυνάπτων στρογγύλοις τοῖς ῥήμασιν:
<aristop. ach. 687> κᾆτ' ἀνελκύσας ἐρωτᾷ σκανδάληθρ' ἱστὰς ἐπῶν
<aristop. ach. 688> ἄνδρα Τιθωνὸν σπαράττων καὶ ταράττων καὶ κυκῶν.
<aristop. ach. 689> ὁ δ' ὑπὸ γήρως μασταρύζει, κᾆτ' ὀφλὼν ἀπέρχεται,
<aristop. ach. 690> εἶτα λύζει καὶ δακρύει καὶ λέγει πρὸς τοὺς φίλους,
<aristop. ach. 691> “οὗ μ' ἐχρῆν σορὸν πρίασθαι τοῦτ' ὀφλὼν ἀπέρχομαι.”
<aristop. ach. 692> ταῦτα πῶς εἰκότα, γέροντ' ἀπολέσαι πολιὸν ἄνδρα περὶ κλεψύδραν,
<aristop. ach. 693> πολλὰ δὴ ξυμπονήσαντα καὶ θερμὸν ἀπομορξάμενον ἀνδρικὸν ἱδρῶτα δὴ καὶ πολύν,
<aristop. ach. 694> ἄνδρ' ἀγαθὸν ὄντα Μαραθῶνι περὶ τὴν πόλιν;
<aristop. ach. 695> εἶτα Μαραθῶνι μὲν ὅτ' ἦμεν ἐδιώκομεν,
<aristop. ach. 700> νῦν δ' ὑπ' ἀνδρῶν πονηρῶν σφόδρα διωκόμεθα, κᾆτα προσαλισκόμεθα.
<aristop. ach. 701> πρὸς τάδε τίς ἀντερεῖ Μαρψίας;
<aristop. ach. 702> τῷ γὰρ εἰκὸς ἄνδρα κυφὸν ἡλίκον Θουκυδίδην
<aristop. ach. 703> ἐξολέσθαι συμπλακέντα τῇ Σκυθῶν ἐρημίᾳ,
<aristop. ach. 705> τῷδε τῷ Κηφισοδήμῳ τῷ λάλῳ ξυνηγόρῳ;
<aristop. ach. 706> ὥστ' ἐγὼ μὲν ἠλέησα κἀπεμορξάμην ἰδὼν
<aristop. ach. 707> ἄνδρα πρεσβύτην ὑπ' ἀνδρὸς τοξότου κυκώμενον,
<aristop. ach. 708> ὃς μὰ τὴν Δήμητρ', ἐκεῖνος ἡνίκ' ἦν Θουκυδίδης,
<aristop. ach. 709> οὐδ' ἂν αὐτὴν τὴν ̓Αχαίαν ῥᾳδίως ἠνέσχετο,
<aristop. ach. 710> ἀλλὰ κατεπάλαισε μέντἂν πρῶτον Εὐάθλους δέκα,
<aristop. ach. 711> κατεβόησε δ' ἂν κεκραγὼς τοξότας τρισχιλίους,
<aristop. ach. 712> περιετόξευσεν δ' ἂν αὐτοῦ τοῦ πατρὸς τοὺς ξυγγενεῖς.
<aristop. ach. 713> ἀλλ' ἐπειδὴ τοὺς γέροντας οὐκ ἐᾶθ' ὕπνου τυχεῖν,
<aristop. ach. 714> ψηφίσασθε χωρὶς εἶναι τὰς γραφάς, ὅπως ἂν ᾖ
<aristop. ach. 715> τῷ γέροντι μὲν γέρων καὶ νωδὸς ὁ ξυνήγορος,
<aristop. ach. 716> τοῖς νέοισι δ' εὐρύπρωκτος καὶ λάλος χὠ Κλεινίου.
<aristop. ach. 717> κἀξελαύνειν χρὴ τὸ λοιπόν, κἂν φύγῃ τις ζημιοῦν,
<aristop. ach. 718> τὸν γέροντα τῷ γέροντι, τὸν νέον δὲ τῷ νέῳ.
<aristop. ach. 719> ὅροι μὲν ἀγορᾶς εἰσιν οἵδε τῆς ἐμῆς.
<aristop. ach. 720> ἐνταῦθ' ἀγοράζειν πᾶσι Πελοποννησίοις
<aristop. ach. 721> ἔξεστι καὶ Μεγαρεῦσι καὶ Βοιωτίοις,
<aristop. ach. 722> ἐφ' ᾧτε πωλεῖν πρὸς ἐμέ, Λαμάχῳ δὲ μή.
<aristop. ach. 723> ἀγορανόμους δὲ τῆς ἀγορᾶς καθίσταμαι
<aristop. ach. 724> τρεῖς τοὺς λαχόντας τούσδ' ἱμάντας ἐκ Λεπρῶν.
<aristop. ach. 725> ἐνταῦθα μήτε συκοφάντης εἰσίτω
<aristop. ach. 726> μήτ' ἄλλος ὅστις Φασιανός ἐστ' ἀνήρ.
<aristop. ach. 727> ἐγὼ δὲ τὴν στήλην καθ' ἣν ἐσπεισάμην
<aristop. ach. 728> μέτειμ', ἵνα στήσω φανερὰν ἐν τἀγορᾷ.
<aristop. ach. 729> ἀγορὰ ν' ̓Αθάναις χαῖρε Μεγαρεῦσιν φίλα.
<aristop. ach. 730> ἐπόθουν τυ ναὶ τὸν φίλιον ᾇπερ ματέρα.
<aristop. ach. 731> ἀλλ' ὦ πόνηρα κώρι' ἀθλίω πατρός,
<aristop. ach. 732> ἄμβατε ποττὰν μᾶδδαν, αἴ χ' εὕρητέ πᾶ.
<aristop. ach. 733> ἀκούετε δή, ποτέχετ' ἐμὶν τὰν γαστέρα:
<aristop. ach. 734> πότερα πεπρᾶσθαι χρῄδδετ' ἢ πεινῆν κακῶς;
<aristop. ach. 735> πεπρᾶσθαι πεπρᾶσθαι.
<aristop. ach. 736> ἐγώνγα καὐτός φαμι. τίς δ' οὕτως ἄνους
<aristop. ach. 737> ὃς ὑμέ κα πρίαιτο φανερὰν ζαμίαν;
<aristop. ach. 738> ἀλλ' ἔστι γάρ μοι Μεγαρικά τις μαχανά,
<aristop. ach. 739> χοίρως γὰρ ὑμὲ σκευάσας φασῶ φέρειν.
<aristop. ach. 740> περίθεσθε τάσδε τὰς ὁπλὰς τῶν χοιρίων.
<aristop. ach. 741> ὅπως δὲ δοξεῖτ' εἶμεν ἐξ ἀγαθᾶς ὑός:
<aristop. ach. 742> ὡς ναὶ τὸν ̔Ερμᾶν, αἴπερ ἱξεῖτ' οἴκαδις
<aristop. ach. 743> ἄπρατα, πειρασεῖσθε τᾶς λιμῶ κακῶς.
<aristop. ach. 744> ἀλλ' ἀμφίθεσθε καὶ ταδὶ τὰ ῥυγχία,
<aristop. ach. 745> κἤπειτεν ἐς τὸυ σάκκον ὧδ' ἐσβαίνετε.
<aristop. ach. 746> ὅπως δὲ γρυλλιξεῖτε καὶ κοί̈ξετε
<aristop. ach. 747> χἠσεῖτε φωνὰν χοιρίων μυστηρικῶν.
<aristop. ach. 748> ἐγὼν δὲ καρυξῶ Δικαιόπολιν ὅπᾳ:
<aristop. ach. 749> Δικαιόπολι, ἦ λῇς πρίασθαι χοιρία;
<aristop. ach. 750> τί; ἀνὴρ Μεγαρικός;   ἀγορασοῦντες ἵκομες.
<aristop. ach. 751> πῶς ἔχετε;   διαπεινᾶμες ἀεὶ ποττὸ πῦρ.
<aristop. ach. 752> ἀλλ' ἡδύ τοι νὴ τὸν Δί', ἢν αὐλὸς παρῇ.
<aristop. ach. 753> τί δ' ἄλλο πράττεθ' οἱ Μεγαρῆς νῦν;   οἷα δή.
<aristop. ach. 754> ὅκα μὲν ἐγὼν τηνῶθεν ἐμπορευόμαν,
<aristop. ach. 755> ἄνδρες πρόβουλοι τοῦτ' ἔπραττον τᾷ πόλει,
<aristop. ach. 756> ὅπως τάχιστα καὶ κάκιστ' ἀπολοίμεθα.
<aristop. ach. 757> αὐτίκ' ἄρ' ἀπαλλάξεσθε πραγμάτων.   σά μάν;
<aristop. ach. 758> τί δ' ἄλλο Μεγαροῖ; πῶς ὁ σῖτος ὤνιος;
<aristop. ach. 759> παρ' ἁμὶ πολυτίματος ᾇπερ τοὶ θεοί.
<aristop. ach. 760> ἅλας οὖν φέρεις;   οὐχ ὑμὲς αὐτῶν ἄρχετε;
<aristop. ach. 761> οὐδὲ σκόροδα;   ποῖα σκόροδ'; ὑμὲς τῶν ἀεί,
<aristop. ach. 762> ὅκκ' ἐσβάλητε, τὼς ἀρωραῖοι μύες
<aristop. ach. 763> πάσσακι τὰς ἄγλιθας ἐξορύσσετε.
<aristop. ach. 764> τί δαὶ φέρεις;   χοίρως ἐγώνγα μυστικάς.
<aristop. ach. 765> καλῶς λέγεις: ἐπίδειξον.   ἀλλὰ μὰν καλαί.
<aristop. ach. 766> ἄντεινον αἰ λῇς: ὡς παχεῖα καὶ καλά.
<aristop. ach. 767> τουτὶ τί ἦν τὸ πρᾶγμα;   χοῖρος ναὶ Δία.
<aristop. ach. 768> τί λέγεις σύ; ποδαπὴ δή 'στι χοῖρος;   Μεγαρικά.
<aristop. ach. 769> ἢ οὐ χοῖρός ἐσθ' ἅδ';   οὐκ ἔμοιγε φαίνεται.
<aristop. ach. 770> οὐ δεινά; θᾶσθε τῶδε τὰς ἀπιστίας:
<aristop. ach. 771> οὔ φατι τάνδε χοῖρον εἶμεν. ἀλλὰ μάν,
<aristop. ach. 772> αἰ λῇς, περίδου μοι περὶ θυμιτιδᾶν ἁλῶν,
<aristop. ach. 773> αἰ μή 'στιν οὗτος χοῖρος ̔Ελλάνων νόμῳ.
<aristop. ach. 774> ἀλλ' ἔστιν ἀνθρώπου γε.   ναὶ τὸν Διοκλέα
<aristop. ach. 775> ἐμά γα. τὺ δέ νιν εἴμεναι τίνος δοκεῖς;
<aristop. ach. 776> ἦ λῇς ἀκοῦσαι φθεγγομένας;   νὴ τοὺς θεοὺς
<aristop. ach. 777> ἔγωγε.   φώνει δὴ τὺ ταχέως χοιρίον.
<aristop. ach. 778> οὐ χρῆσθα; σιγῇς ὦ κάκιστ' ἀπολουμένα;
<aristop. ach. 779> πάλιν τυ ἀποισῶ ναὶ τὸν ̔Ερμᾶν οἴκαδις.
<aristop. ach. 780> κοὶ̈ κοί̈.
<aristop. ach. 781> αὕτα 'στὶ χοῖρος;   νῦν γε χοῖρος φαίνεται.
<aristop. ach. 782> ἀτὰρ ἐκτραφείς γε κύσθος ἔσται.   πέντ' ἑτῶν,
<aristop. ach. 783> σάφ' ἴσθι, ποττὰν ματέρ' εἰκασθήσεται.
<aristop. ach. 784> ἀλλ' οὐδὲ θύσιμός ἐστιν αὑτηγί.   σά μάν;
<aristop. ach. 785> πᾷ δ' οὐχὶ θύσιμός ἐστι;   κέρκον οὐκ ἔχει.
<aristop. ach. 786> νεαρὰ γάρ ἐστιν: ἀλλὰ δελφακουμένα
<aristop. ach. 787> ἑξεῖ μεγάλαν τε καὶ παχεῖαν κἠρυθράν.
<aristop. ach. 788> ἀλλ' αἰ τράφειν λῇς, ἅδε τοι χοῖρος καλά.
<aristop. ach. 789> ὡς ξυγγενὴς ὁ κύσθος αὐτῆς θατέρᾳ.
<aristop. ach. 790> ὁμοματρία γάρ ἐστι κἠκ τωὐτῶ πατρός.
<aristop. ach. 791> αἰ δ' ἂν παχυνθῇ κἀναχνοιανθῇ τριχί,
<aristop. ach. 792> κάλλιστος ἔσται χοῖρος ̓Αφροδίτᾳ θύειν.
<aristop. ach. 793> ἀλλ' οὐχὶ χοῖρος τἀφροδίτῃ θύεται.
<aristop. ach. 794> οὐ χοῖρος ̓Αφροδίτᾳ; μόνᾳ γα δαιμόνων.
<aristop. ach. 795> καὶ γίνεταί γα τᾶνδε τᾶν χοίρων τὸ κρῆς
<aristop. ach. 796> ἅδιστον ἂν τὸν ὀδελὸν ἐμπεπαρμένον.
<aristop. ach. 797> ἤδη δ' ἄνευ τῆς μητρὸς ἐσθίοιεν ἄν;
<aristop. ach. 798> ναὶ τὸν Ποτειδᾶν καί κ' ἄνις γα τῶ πατρός.
<aristop. ach. 799> τί δ' ἐσθίει μάλιστα;    πάνθ' ἅ κα διδῷς.
<aristop. ach. 800> αὐτὸς δ' ἐρώτη.   χοῖρε χοῖρε.   κοὶ̈ κοί̈.
<aristop. ach. 801> τρώγοις ἂν ἐρεβίνθους;   κοὶ̈ κοὶ̈ κοί̈.
<aristop. ach. 802> τί δαί; φιβάλεως ἰσχάδας;   κοὶ̈ κοί̈.
<aristop. ach. 803> τί δαὶ σύ; τρώγοις ἄν;   κοὶ̈ κοὶ̈ κοί̈.
<aristop. ach. 804> ὡς ὀξὺ πρὸς τὰς ἰσχάδας κεκράγατε.
<aristop. ach. 805> ἐνεγκάτω τις ἔνδοθεν τῶν ἰσχάδων
<aristop. ach. 806> τοῖς χοιριδίοισιν. ἆρα τρώξονται; βαβαί,
<aristop. ach. 807> οἷον ῥοθιάζους' ὦ πολυτίμηθ' ̔Ηράκλεις.
<aristop. ach. 808> ποδαπὰ τὰ χοιρί'; ὡς Τραγασαῖα φαίνεται.
<aristop. ach. 809> ἀλλ' οὔτι πάσας κατέτραγον τὰς ἰσχάδας.
<aristop. ach. 810> ἐγὼ γὰρ αὐτᾶν τάνδε μίαν ἀνειλόμαν.
<aristop. ach. 811> νὴ τὸν Δί' ἀστείω γε τὼ βοσκήματε:
<aristop. ach. 812> πόσου πρίωμαί σοι τὰ χοιρίδια; λέγε.
<aristop. ach. 813> τὸ μὲν ἅτερον τούτων σκορόδων τροπαλίδος,
<aristop. ach. 814> τὸ δ' ἅτερον, αἰ λῇς, χοίνικος μόνας ἁλῶν.
<aristop. ach. 815> ὠνήσομαί σοι: περίμεν' αὐτοῦ.   ταῦτα δή.
<aristop. ach. 816> ̔Ερμᾶ 'μπολαῖε τὰν γυναῖκα τὰν ἐμὰν
<aristop. ach. 817> οὕτω μ' ἀποδόσθαι τάν τ' ἐμωυτῶ τ' ἐμωυτῶ ματέρα.
<aristop. ach. 818> ὦνθρωπε ποδαπός;   χοιροπώλας Μεγαρικός.
<aristop. ach. 819> τὰ χοιρίδια τοίνυν ἐγὼ φανῶ ταδὶ
<aristop. ach. 820> πολέμια καὶ σέ.   τοῦτ' ἐκεῖν', ἵκει πάλιν
<aristop. ach. 821> ὅθενπερ ἀρχὰ τῶν κακῶν ἁμῖν ἔφυ.
<aristop. ach. 822> κλάων μεγαριεῖς. οὐκ ἀφήσεις τὸν σάκον;
<aristop. ach. 823> Δικαιόπολι Δικαιόπολι φαντάδδομαι.
<aristop. ach. 824> ὑπὸ τοῦ; τίς ὁ φαίνων ς' ἐστίν; ἁγορανόμοι,
<aristop. ach. 825> τοὺς συκοφάντας οὐ θύραζ' ἐξείρξετε;
<aristop. ach. 826> τί δὴ μαθὼν φαίνεις ἄνευ θρυαλλίδος;
<aristop. ach. 827> οὐ γὰρ φανῶ τοὺς πολεμίους;   κλάων γε σύ,
<aristop. ach. 828> εἰ μὴ 'τέρωσε συκοφαντήσεις τρέχων.
<aristop. ach. 829> οἷον τὸ κακὸν ἐν ταῖς ̓Αθάναις τοῦτ' ἔνι.
<aristop. ach. 830> θάρρει Μεγαρίκ': ἀλλ' ἧς τὰ χοιρίδι' ἀπέδου
<aristop. ach. 831> τιμῆς, λαβὲ ταυτὶ τὰ σκόροδα καὶ τοὺς ἅλας,
<aristop. ach. 832> καὶ χαῖρε πόλλ'.   ἀλλ' ἁμὶν οὐκ ἐπιχώριον.
<aristop. ach. 833> πολυπραγμοσύνη νυν ἐς κεφαλὴν τράποιτ' ἐμοί.
<aristop. ach. 834> ὦ χοιρίδια πειρῆσθε κἄνις τῶ πατρὸς
<aristop. ach. 835> παίειν ἐφ' ἁλὶ τὰν μᾶδδαν, αἴκα τις διδῷ.
<aristop. ach. 836> εὐδαιμονεῖ γ' ἅνθρωπος. οὐκ ἤκουσας οἷ προβαίνει
<aristop. ach. 837> τὸ πρᾶγμα τοῦ βουλεύματος; καρπώσεται γὰρ ἁνὴρ
<aristop. ach. 838> ἐν τἀγορᾷ καθήμενος:
<aristop. ach. 839> κἂν εἰσίῃ τις Κτησίας
<aristop. ach. 840> ἢ συκοφάντης ἄλλος, οἰμώζων
<aristop. ach. 841> καθεδεῖται:
<aristop. ach. 842> οὐδ' ἄλλος ἀνθρώπων ὑποψωνῶν σε πημανεῖ τι,
<aristop. ach. 843> οὐδ' ἐξομόρξεται Πρέπις τὴν εὐρυπρωκτίαν σοι,
<aristop. ach. 844> οὐδ' ὠστιεῖ Κλεωνύμῳ:
<aristop. ach. 845> χλαῖναν δ' ἔχων φανὴν δίει
<aristop. ach. 846> κοὐ ξυντυχών ς' ̔Υπέρβολος
<aristop. ach. 847> δικῶν ἀναπλήσει:
<aristop. ach. 848> οὐδ' ἐντυχὼν ἐν τἀγορᾷ πρόσεισί σοι βαδίζων
<aristop. ach. 849> Κρατῖνος ἀεὶ κεκαρμένος μοιχὸν μιᾷ μαχαίρᾳ,
<aristop. ach. 850> ὁ περιπόνηρος ̓Αρτέμων,
<aristop. ach. 851> ὁ ταχὺς ἄγαν τὴν μουσικήν,
<aristop. ach. 852> ὄζων κακὸν τῶν μασχαλῶν
<aristop. ach. 853> πατρὸς Τραγασαίου:
<aristop. ach. 854> οὐδ' αὖθις αὖ σε σκώψεται Παύσων ὁ παμπόνηρος
<aristop. ach. 855> Λυσίστρατός τ' ἐν τἀγορᾷ, Χολαργέων ὄνειδος,
<aristop. ach. 856> ὁ περιαλουργὸς τοῖς κακοῖς,
<aristop. ach. 857> ῥιγῶν τε καὶ πεινῶν ἀεὶ
<aristop. ach. 858> πλεῖν ἢ τριάκονθ' ἡμέρας
<aristop. ach. 859> τοῦ μηνὸς ἑκάστου.
<aristop. ach. 860> ἴττω ̔Ηρακλῆς ἔκαμόν γα τὰν τύλαν κακῶς:
<aristop. ach. 861> κατάθου τὺ τὰν γλάχων' ἀτρέμας ̓Ισμηνία:
<aristop. ach. 862> ὑμὲς δ' ὅσοι Θείβαθεν αὐληταὶ πάρα
<aristop. ach. 863> τοῖς ὀστίνοις φυσῆτε τὸν πρωκτὸν κυνός.
<aristop. ach. 864> παῦ' ἐς κόρακας. οἱ σφῆκες οὐκ ἀπὸ τῶν θυρῶν;
<aristop. ach. 865> πόθεν προσέπτονθ' οἱ κακῶς ἀπολούμενοι
<aristop. ach. 866> ἐπὶ τὴν θύραν μοι Χαιριδῆς βομβαύλιοι;
<aristop. ach. 867> νεὶ τὸν ̓Ιόλαον ἐπεχαρίττα γ' ὦ ξένε:
<aristop. ach. 868> Θείβαθε γὰρ φυσᾶντες ἐξόπισθέ μου
<aristop. ach. 869> τἄνθια τᾶς γλάχωνος ἀπέκιξαν χαμαί.
<aristop. ach. 870> ἀλλ' εἴ τι βούλει, πρίασο τῶν ἐγὼ φέρω
<aristop. ach. 871> τῶν ὀρταλίχων ἢ τῶν τετραπτερυλλίδων.
<aristop. ach. 872> ὦ χαῖρε κολλικοφάγε Βοιωτίδιον.
<aristop. ach. 873> τί φέρεις;   ὅς' ἐστὶν ἀγαθὰ Βοιωτοῖς ἁπλῶς,
<aristop. ach. 874> ὀρίγανον γλαχὼ ψιάθως θρυαλλίδας
<aristop. ach. 875> νάσσας κολοιὼς ἀτταγᾶς φαλαρίδας
<aristop. ach. 876> τροχίλως κολύμβως.   ὡσπερεὶ χειμὼν ἄρα
<aristop. ach. 877> ὀρνιθίας ἐς τὴν ἀγορὰν ἐλήλυθας.
<aristop. ach. 878> καὶ μὰν φέρω χᾶνας λαγὼς ἀλώπεκας
<aristop. ach. 879> σκάλοπας ἐχίνως αἰελούρως πικτίδας
<aristop. ach. 880> ἰκτῖδας ἐνύδρως ἐγχέλεις Κωπαί̈δας.
<aristop. ach. 881> ὦ τερπνότατον σὺ τέμαχος ἀνθρώποις φέρων,
<aristop. ach. 882> δός μοι προσειπεῖν, εἰ φέρεις, τὰς ἐγχέλεις.
<aristop. ach. 883> πρέσβειρα πεντήκοντα Κωπᾴδων κορᾶν,
<aristop. ach. 884> ἔκβαθι τῶδε κἠπιχάριτται τῷ ξένῳ.
<aristop. ach. 885> ὦ φιλτάτη σὺ καὶ πάλαι ποθουμένη,
<aristop. ach. 886> ἦλθες ποθεινὴ μὲν τρυγῳδικοῖς χοροῖς,
<aristop. ach. 887> φίλη δὲ Μορύχῳ. δμῶες ἐξενέγκατε
<aristop. ach. 888> τὴν ἐσχάραν μοι δεῦρο καὶ τὴν ῥιπίδα.
<aristop. ach. 889> σκέψασθε παῖδες τὴν ἀρίστην ἔγχελυν,
<aristop. ach. 890> ἥκουσαν ἕκτῳ μόλις ἔτει ποθουμένην:
<aristop. ach. 891> προσείπατ' αὐτὴν ὦ τέκν': ἄνθρακας δ' ἐγὼ
<aristop. ach. 892> ὑμῖν παρέξω τῆσδε τῆς ξένης χάριν.
<aristop. ach. 893> ἀλλ' ἔσφερ' αὐτήν: μηδὲ γὰρ θανών ποτε
<aristop. ach. 894> σοῦ χωρὶς εἴην ἐντετευτλανωμένης.
<aristop. ach. 895> ἐμοὶ δὲ τιμὰ τᾶσδε πᾷ γενήσεται;
<aristop. ach. 896> ἀγορᾶς τέλος ταύτην γέ που δώσεις ἐμοί:
<aristop. ach. 897> ἀλλ' εἴ τι πωλεῖς τῶνδε τῶν ἄλλων λέγε.
<aristop. ach. 898> ἰώγα ταῦτα πάντα.   φέρε πόσου λέγεις;
<aristop. ach. 899> ἢ φορτί' ἕτερ' ἐνθένδ' ἐκεῖς' ἄξεις ἰών;
<aristop. ach. 900> ὅ τι γ' ἔστ' ̓Αθάναις, ἐν Βοιωτοῖσιν δὲ μή.
<aristop. ach. 901> ἀφύας ἄρ' ἄξεις πριάμενος Φαληρικὰς
<aristop. ach. 902> ἢ κέραμον.   ἀφύας ἢ κέραμον; ἀλλ' ἔντ' ἐκεῖ:
<aristop. ach. 903> ἀλλ' ὅ τι παρ' ἁμῖν μή 'στι, τᾷδε δ' αὖ πολύ.
<aristop. ach. 904> ἐγᾦδα τοίνυν: συκοφάντην ἔξαγε,
<aristop. ach. 905> ὥσπερ κέραμον ἐνδησάμενος.   νεὶ τὼ θιὼ
<aristop. ach. 906> λάβοιμι μέντἂν κέρδος ἀγαγὼν καὶ πολύ,
<aristop. ach. 907> ᾇπερ πίθακον ἀλιτρίας πολλᾶς πλέων.
<aristop. ach. 908> καὶ μὴν ὁδὶ Νίκαρχος ἔρχεται φανῶν.
<aristop. ach. 909> μικκός γα μᾶκος οὗτος.   ἀλλ' ἅπαν κακόν.
<aristop. ach. 910> ταυτὶ τίνος τὰ φορτί' ἐστί;   τῶδ' ἐμὰ
<aristop. ach. 911> Θείβαθεν, ἴττω Δεύς.   ἐγὼ τοίνυν ὁδὶ
<aristop. ach. 912> φαίνω πολέμια ταῦτα.   τί δὲ κακὸν παθὼν
<aristop. ach. 913> ὀρναπετίοισι πόλεμον ἤρα καί μάχαν;
<aristop. ach. 914> καὶ σέ γε φανῶ πρὸς τοῖσδε.   τί ἀδικείμενος;
<aristop. ach. 915> ἐγὼ φράσω σοι τῶν περιεστώτων χάριν:
<aristop. ach. 916> ἐκ τῶν πολεμίων γ' εἰσάγεις θρυαλλίδας.
<aristop. ach. 917> ἔπειτα φαίνεις δῆτα διὰ θρυαλλίδα;
<aristop. ach. 918> αὕτη γὰρ ἐμπρήσειεν ἂν τὸ νεώριον.
<aristop. ach. 919> νεώριον θρυαλλίς;   οἶμαι:   τίνι τρόπῳ;
<aristop. ach. 920> ἐνθεὶς ἂν ἐς τίφην ἀνὴρ Βοιώτιος
<aristop. ach. 921> ἅψας ἄν ἐσπέμψειεν ἐς τὸ νεώριον
<aristop. ach. 922> δι' ὑδρορρόας, βορέαν ἐπιτηρήσας μέγαν.
<aristop. ach. 923> κεἴπερ λάβοιτο τῶν νεῶν τὸ πῦρ ἅπαξ,
<aristop. ach. 924> σελαγοῖντ' ἂν εὐθύς.   ὦ κάκιστ' ἀπολούμενε,
<aristop. ach. 925> σελαγοῖντ' ἂν ὑπὸ τίφης τε καὶ θρυαλλίδος;
<aristop. ach. 926> μαρτύρομαι.   ξυλλάμβαν' αὐτοῦ τὸ στόμα:
<aristop. ach. 927> δός μοι φορυτόν, ἵν' αὐτὸν ἐνδήσας φέρω
<aristop. ach. 928> ὥσπερ κέραμον ἵνα μὴ καταγῇ φερόμενος.
<aristop. ach. 929> ἔνδησον ὦ βέλτιστε τῷ
<aristop. ach. 930> ξένῳ καλῶς τὴν ἐμπολὴν
<aristop. ach. 931> οὕτως ὅπως
<aristop. ach. 932> ἂν μὴ θέρων κατάξῃ.
<aristop. ach. 933> ἐμοὶ μελήσει ταῦτ', ἐπεί
<aristop. ach. 934> τοι καὶ ψοφεῖ λάλον τι καὶ
<aristop. ach. 935> πυρορραγὲς
<aristop. ach. 936> κἄλλως θεοῖσιν ἐχθρόν.
<aristop. ach. 935> τί χρήσεταί ποτ' αὐτῷ;
<aristop. ach. 936> πάγχρηστον ἄγγος ἔσται,
<aristop. ach. 937> κρατὴρ κακῶν, τριπτὴρ δικῶν,
<aristop. ach. 938> φαίνειν ὑπευθύνους λυχνοῦχος
<aristop. ach. 939> καὶ κύλιξ—
<aristop. ach. 939b> καὶ πράγματ' ἐγκυκᾶσθαι.
<aristop. ach. 940> πῶς δ' ἂν πεποιθοίη τις ἀγγείῳ
<aristop. ach. 941> τοιούτῳ χρώμενος
<aristop. ach. 942> κατ' οἰκίαν
<aristop. ach. 943> τοσόνδ' ἀεὶ ψοφοῦντι;
<aristop. ach. 944> ἰσχυρόν ἐστιν ὦγάθ', ὥστ'
<aristop. ach. 945> οὐκ ἂν καταγείη ποτ', εἴπερ
<aristop. ach. 946> ἐκ ποδῶν
<aristop. ach. 945> κατωκάρα κρέμαιτο.
<aristop. ach. 946> ἤδη καλῶς ἔχει σοι.
<aristop. ach. 947> μέλλω γά τοι θερίδδειν.
<aristop. ach. 948> ἀλλ' ὦ ξένων βέλτιστε συνθέριζε
<aristop. ach. 949> καὶ τοῦτον λαβὼν
<aristop. ach. 950> πρόσβαλλ' ὅποι βούλει φέρων
<aristop. ach. 951> πρὸς πάντα συκοφάντην.
<aristop. ach. 952> μόλις γ' ἐνέδησα τὸν κακῶς ἀπολούμενον.
<aristop. ach. 953> αἴρου λαβὼν τὸν κέραμον ὦ Βοιώτιε.
<aristop. ach. 954> ὑπόκυπτε τὰν τύλαν ἰὼν ̓Ισμήνιχε.
<aristop. ach. 955> χὤπως κατοίσεις αὐτὸν εὐλαβούμενος.
<aristop. ach. 956> πάντως μὲν οἴσεις οὐδὲν ὑγιές, ἀλλ' ὅμως:
<aristop. ach. 957> κἂν τοῦτο κερδήνῃς ἄγων τὸ φορτίον,
<aristop. ach. 958> εὐδαιμονήσεις συκοφαντῶν γ' οὕνεκα.
<aristop. ach. 959> Δικαιόπολι.   τίς ἔστι; τί με βωστρεῖς;
<aristop. ach. 960> ὅ τι;
<aristop. ach. 960> ἐκέλευε Λάμαχός σε ταυτησὶ δραχμῆς
<aristop. ach. 961> ἐς τοὺς Χοᾶς αὑτῷ μεταδοῦναι τῶν κιχλῶν,
<aristop. ach. 962> τριῶν δραχμῶν δ' ἐκέλευε Κωπᾷδ' ἔγχελυν.
<aristop. ach. 963> ὁ ποῖος οὗτος Λάμαχος τὴν ἔγχελυν;
<aristop. ach. 964> ὁ δεινός, ὁ ταλαύρινος, ὃς τὴν Γοργόνα
<aristop. ach. 965> πάλλει κραδαίνων τρισὶ κατάσκιος λόφοις.
<aristop. ach. 966> οὐκ ἂν μὰ Δί' εἰ δοίη γέ μοι τὴν ἀσπίδα:
<aristop. ach. 967> ἀλλ' ἐπὶ ταρίχει τοὺς λόφους κραδαινέτω:
<aristop. ach. 968> ἢν δ' ἀπολιγαίνῃ, τοὺς ἀγορανόμους καλῶ.
<aristop. ach. 969> ἐγὼ δ' ἐμαυτῷ τόδε λαβὼν τὸ φορτίον
<aristop. ach. 970> εἴσειμ' ὑπαὶ πτερύγων κιχλᾶν καὶ κοψίχων.
<aristop. ach. 971> εἶδες ὦ εἶδες ὦ πᾶσα πόλι τὸν φρόνιμον ἄνδρα τὸν ὑπέρσοφον,
<aristop. ach. 972> οἷ' ἔχει σπεισάμενος ἐμπορικὰ χρήματα διεμπολᾶν,
<aristop. ach. 975> ὧν τὰ μὲν ἐν οἰκίᾳ χρήσιμα, τὰ δ' αὖ πρέπει χλιαρὰ κατεσθίειν.
<aristop. ach. 976> αὐτόματα πάντ' ἀγαθὰ τῷδέ γε πορίζεται.
<aristop. ach. 977> οὐδέποτ' ἐγὼ Πόλεμον οἴκαδ' ὑποδέξομαι,
<aristop. ach. 980> οὐδὲ παρ' ἐμοί ποτε τὸν ̔Αρμόδιον ᾄσεται
<aristop. ach. 981> ξυγκατακλινείς, ὅτι παροινικὸς ἀνὴρ ἔφυ,
<aristop. ach. 982> ὅστις ἐπὶ πάντ' ἀγάθ' ἔχοντας ἐπικωμάσας
<aristop. ach. 983> ἠργάσατο πάντα κακά, κἀνέτρεπε κἀξέχει
<aristop. ach. 984> κἀμάχετο καὶ προσέτι πολλὰ προκαλουμένου
<aristop. ach. 985> “πῖνε κατάκεισο λαβὲ τήνδε φιλοτησίαν”
<aristop. ach. 985> τὰς χάρακας ἧπτε πολὺ μᾶλλον ἐν τῷ πυρί,
<aristop. ach. 986> ἐξέχει θ' ἡμῶν βίᾳ τὸν οἶνον ἐκ τῶν ἀμπέλων.
<aristop. ach. 987> οὑτοσὶ δ' ἐπτέρωταί τ' ἐπὶ τὸ δεῖπνον ἅμα καὶ μεγάλα δὴ φρονεῖ,
<aristop. ach. 988> τοῦ βίου δ' ἐξέβαλε δεῖγμα τάδε τὰ πτερὰ πρὸ τῶν θυρῶν.
<aristop. ach. 989> ὦ Κύπριδι τῇ καλῇ καὶ Χάρισι ταῖς φίλαις ξύντροφε Διαλλαγή,
<aristop. ach. 990> ὡς καλὸν ἔχουσα τὸ πρόσωπον ἄρ' ἐλάνθανες.
<aristop. ach. 991> πῶς ἂν ἐμὲ καὶ σέ τις ̓́Ερως ξυναγάγοι λαβών,
<aristop. ach. 992> ὥσπερ ὁ γεγραμμένος ἔχων στέφανον ἀνθέμων.
<aristop. ach. 993> ἢ πάνυ γερόντιον ἴσως νενόμικάς με σύ;
<aristop. ach. 994> ἀλλά σε λαβὼν τρία δοκῶ γ' ἂν ἔτι προσβαλεῖν:
<aristop. ach. 995> πρῶτα μὲν ἂν ἀμπελίδος ὄρχον ἐλάσαι μακρόν,
<aristop. ach. 996> εἶτα παρὰ τόνδε νέα μοσχίδια συκίδων,
<aristop. ach. 997> καὶ τὸ τρίτον ἡμερίδος ὄρχον, ὁ γέρων ὁδί,
<aristop. ach. 998> καὶ περὶ τὸ χωρίον ἐλᾷδας ἅπαν ἐν κύκλῳ,
<aristop. ach. 999> ὥστ' ἀλείφεσθαί ς' ἀπ' αὐτῶν κἀμὲ ταῖς νουμηνίαις.
<aristop. ach. 1000> ἀκούετε λεῴ: κατὰ τὰ πάτρια τοὺς Χοᾶς
<aristop. ach. 1001> πίνειν ὑπὸ τῆς σάλπιγγος: ὃς δ' ἂν ἐκπίῃ
<aristop. ach. 1002> πρώτιστος, ἀσκὸν Κτησιφῶντος λήψεται.
<aristop. ach. 1003> ὦ παῖδες ὦ γυναῖκες οὐκ ἠκούσατε;
<aristop. ach. 1004> τί δρᾶτε; τοῦ κήρυκος οὐκ ἀκούετε;
<aristop. ach. 1005> ἀναβράττετ' ἐξοπτᾶτε τρέπετ' ἀφέλκετε
<aristop. ach. 1006> τὰ λαγῷα ταχέως, τοὺς στεφάνους ἀνείρετε.
<aristop. ach. 1007> φέρε τοὺς ὀβελίσκους, ἵν' ἀναπείρω τὰς κίχλας.
<aristop. ach. 1008> ζηλῶ σε τῆς εὐβουλίας,
<aristop. ach. 1009> μᾶλλον δὲ τῆς εὐωχίας
<aristop. ach. 1010> ἄνθρωπε τῆς παρούσης.
<aristop. ach. 1011> τί δῆτ' ἐπειδὰν τὰς κίχλας ὀπτωμένας ἴδητε;
<aristop. ach. 1012> οἶμαί σε καὶ τοῦτ' εὖ λέγειν.  τὸ πῦρ ὑποσκάλευε.
<aristop. ach. 1015> ἤκουσας ὡς μαγειρικῶς
<aristop. ach. 1016> κομψῶς τε καὶ δειπνητικῶς
<aristop. ach. 1017> αὑτῷ διακονεῖται;    οἴμοι τάλας.   ὦ ̔Ηράκλεις τίς οὑτοσί;
<aristop. ach. 1018> ἀνὴρ κακοδαίμων.   κατὰ σεαυτόν νυν τρέπου.
<aristop. ach. 1020> ὦ φίλτατε, σπονδαὶ γάρ εἰσι σοὶ μόνῳ,
<aristop. ach. 1021> μέτρησον εἰρήνης τί μοι, κἂν πέντ' ἔτη.
<aristop. ach. 1022> τί δ' ἔπαθες;   ἐπετρίβην ἀπολέσας τὼ βόε.
<aristop. ach. 1023> πόθεν;   ἀπὸ Φυλῆς ἔλαβον οἱ Βοιώτιοι.
<aristop. ach. 1024> ὦ τρισκακόδαιμον εἶτα λευκὸν ἀμπέχει;
<aristop. ach. 1025> καὶ ταῦτα μέντοι νὴ Δί' ὥπερ μ' ἐτρεφέτην
<aristop. ach. 1026> ἐν πᾶσι βολίτοις.   εἶτα νυνὶ τοῦ δέει;
<aristop. ach. 1027> ἀπόλωλα τὠφθαλμὼ δακρύων τὼ βόε.
<aristop. ach. 1028> ἀλλ' εἴ τι κήδει Δερκέτου Φυλασίου,
<aristop. ach. 1029> ὑπάλειψον εἰρήνῃ με τὠφθαλμὼ ταχύ.
<aristop. ach. 1030> ἀλλ' ὦ πόνηρ' οὐ δημοσιεύων τυγχάνω.
<aristop. ach. 1031> ἴθ' ἀντιβολῶ ς', ἤν πως κομίσωμαι τὼ βόε.
<aristop. ach. 1032> οὐκ ἔστιν, ἀλλὰ κλᾶε πρὸς τοὺς Πιττάλου.
<aristop. ach. 1033> σὺ δ' ἀλλά μοι σταλαγμὸν εἰρήνης ἕνα
<aristop. ach. 1034> ἐς τὸν καλαμίσκον ἐνστάλαξον τουτονί.
<aristop. ach. 1035> οὐδ' ἂν στριβιλικίγξ: ἀλλ' ἀπιὼν οἴμωζέ ποι.
<aristop. ach. 1036> οἴμοι κακοδαίμων τοῖν γεωργοῖν βοιδίοιν.
<aristop. ach. 1037> ἁνὴρ ἀνηύρηκέν τι ταῖς
<aristop. ach. 1038> σπονδαῖσιν ἡδύ, κοὐκ ἔοικεν
<aristop. ach. 1039> οὐδενὶ μεταδώσειν.
<aristop. ach. 1040> κατάχει σὺ τῆς χορδῆς τὸ μέλι, τὰς σηπίας στάθευε.
<aristop. ach. 1041> ἤκουσας ὀρθιασμάτων;  ὀπτᾶτε τἀγχέλεια.
<aristop. ach. 1042> ἀποκτενεῖς λιμῷ 'μὲ καὶ
<aristop. ach. 1045> τοὺς γείτονας κνίσῃ τε καὶ
<aristop. ach. 1046> φωνῇ τοιαῦτα λάσκων.
<aristop. ach. 1047> ὀπτᾶτε ταυτὶ καὶ καλῶς ξανθίζετε.
<aristop. ach. 1048> Δικαιόπολι.   τίς οὑτοσί; τίς οὑτοσί;
<aristop. ach. 1049> ἔπεμψέ τίς σοι νυμφίος ταυτὶ κρέα
<aristop. ach. 1050> ἐκ τῶν γάμων.   καλῶς γε ποιῶν ὅστις ἦν.
<aristop. ach. 1051> ἐκέλευε δ' ἐγχέαι σε τῶν κρεῶν χάριν,
<aristop. ach. 1052> ἵνα μὴ στρατεύοιτ' ἀλλὰ βινοίη μένων,
<aristop. ach. 1053> ἐς τὸν ἀλάβαστον κύαθον εἰρήνης ἕνα.
<aristop. ach. 1054> ἀπόφερ' ἀπόφερε τὰ κρέα καὶ μή μοι δίδου,
<aristop. ach. 1055> ὡς οὐκ ἂν ἐγχέαιμι μυρίων δραχμῶν.
<aristop. ach. 1056> ἀλλ' αὑτηὶ τίς ἔστιν;   ἡ νυμφεύτρια
<aristop. ach. 1057> δεῖται παρὰ τῆς νύμφης τι σοὶ λέξαι μόνῳ.
<aristop. ach. 1058> φέρε δὴ τί σὺ λέγεις; ὡς γέλοιον ὦ θεοὶ
<aristop. ach. 1059> τὸ δέημα τῆς νύμφης ὃ δεῖταί μου σφόδρα,
<aristop. ach. 1060> ὅπως ἂν οἰκουρῇ τὸ πέος τοῦ νυμφίου.
<aristop. ach. 1061> φέρε δεῦρο τὰς σπονδάς, ἵν' αὐτῇ δῶ μόνῃ,
<aristop. ach. 1062> ὁτιὴ γυνή 'στι τοῦ πολέμου τ' οὐκ αἰτία.
<aristop. ach. 1063> ὕπεχ' ὧδε δεῦρο τοὐξάλειπτρον ὦ γύναι.
<aristop. ach. 1064> οἶσθ' ὡς ποιεῖτε; τοῦτο τῇ νύμφῃ φράσον,
<aristop. ach. 1065> ὅταν στρατιώτας καταλέγωσι, τουτῳὶ
<aristop. ach. 1066> νύκτωρ ἀλειφέτω τὸ πέος τοῦ νυμφίου.
<aristop. ach. 1067> ἀπόφερε τὰς σπονδάς. φέρε τὴν οἰνήρυσιν,
<aristop. ach. 1068> ἵν' οἶνον ἐγχέω λαβὼν ἐς τοὺς Χοᾶς.
<aristop. ach. 1069> καὶ μὴν ὁδί τις τὰς ὀφρῦς ἀνεσπακὼς:
<aristop. ach. 1070> ὥσπερ τι δεινὸν ἀγγελῶν ἐπείγεται.
<aristop. ach. 1071> ἰὼ πόνοι τε καὶ μάχαι καὶ Λάμαχοι.
<aristop. ach. 1072> τίς ἀμφὶ χαλκοφάλαρα δώματα κτυπεῖ;
<aristop. ach. 1073> ἰέναι ς' ἐκέλευον οἱ στρατηγοὶ τήμερον
<aristop. ach. 1074> ταχέως λαβόντα τοὺς λόχους καὶ τοὺς λόφους:
<aristop. ach. 1075> κἄπειτα τηρεῖν νειφόμενον τὰς ἐσβολάς.
<aristop. ach. 1076> ὑπὸ τοὺς Χοᾶς γὰρ καὶ Χύτρους αὐτοῖσί τις
<aristop. ach. 1077> ἤγγειλε λῃστὰς ἐμβαλεῖν Βοιωτίους.
<aristop. ach. 1078> ἰὼ στρατηγοὶ πλείονες ἢ βελτίονες.
<aristop. ach. 1079> οὐ δεινὰ μὴ 'ξεῖναί με μηδ' ἑορτάσαι;
<aristop. ach. 1080> ἰὼ στράτευμα πολεμολαμαχαϊκόν.
<aristop. ach. 1081> οἴμοι κακοδαίμων καταγελᾷς ἤδη σύ μου.
<aristop. ach. 1082> βούλει μάχεσθαι Γηρυόνῃ τετραπτίλῳ;
<aristop. ach. 1083> αἰαῖ
<aristop. ach. 1084> οἵαν ὁ κῆρυξ ἀγγελίαν ἤγγειλέ μοι.
<aristop. ach. 1085> αἰαῖ τίνα δ' αὖ μοι προστρέχει τις ἀγγελῶν;
<aristop. ach. 1085> Δικαιόπολι.   τί ἔστιν;  ἐπὶ δεῖπνον ταχὺ
<aristop. ach. 1086> βάδιζε τὴν κίστην λαβὼν καὶ τὸν χοᾶ.
<aristop. ach. 1087> ὁ τοῦ Διονύσου γάρ ς' ἱερεὺς μεταπέμπεται.
<aristop. ach. 1088> ἀλλ' ἐγκόνει: δειπνεῖν κατακωλύεις πάλαι.
<aristop. ach. 1089> τὰ δ' ἄλλα πάντ' ἐστὶν παρεσκευασμένα,
<aristop. ach. 1090> κλῖναι τράπεζαι προσκεφάλαια στρώματα
<aristop. ach. 1091> στέφανοι μύρον τραγήμαθ', αἱ πόρναι πάρα,
<aristop. ach. 1092> ἄμυλοι πλακοῦντες σησαμοῦντες ἴτρια,
<aristop. ach. 1093> ὀρχηστρίδες, τὰ φίλταθ' ̔Αρμοδίου, καλαί.
<aristop. ach. 1094> ἀλλ' ὡς τάχιστα σπεῦδε.   κακοδαίμων ἐγώ.
<aristop. ach. 1095> καὶ γὰρ σὺ μεγάλην ἐπεγράφου τὴν Γοργόνα.
<aristop. ach. 1096> σύγκλῃε, καὶ δεῖπνόν τις ἐνσκευαζέτω.
<aristop. ach. 1097> παῖ παῖ φέρ' ἔξω δεῦρο τὸν γυλιὸν ἐμοί.
<aristop. ach. 1098> παῖ παῖ φέρ' ἔξω δεῦρο τὴν κίστην ἐμοί.
<aristop. ach. 1099> ἅλας θυμίτας οἶσε παῖ καὶ κρόμμυα.
<aristop. ach. 1100> ἐμοὶ δὲ τεμάχη: κρομμύοις γὰρ ἄχθομαι.
<aristop. ach. 1101> θρῖον ταρίχους οἶσε δεῦρο παῖ σαπροῦ.
<aristop. ach. 1102> κἀμοὶ σὺ δημοῦ θρῖον: ὀπρήσω δ' ἐκεῖ.
<aristop. ach. 1103> ἔνεγκε δεῦρο τὼ πτερὼ τὼ κ' τοῦ κράνους.
<aristop. ach. 1104> ἐμοὶ δὲ τὰς φάττας γε φέρε καὶ τὰς κίχλας.
<aristop. ach. 1105> καλόν γε καὶ λευκὸν τὸ τῆς στρούθου πτερόν.
<aristop. ach. 1106> καλόν γε καὶ ξανθὸν τὸ τῆς φάττης κρέας.
<aristop. ach. 1107> ὦνθρωπε παῦσαι καταγελῶν μου τῶν ὅπλων.
<aristop. ach. 1108> ὦνθρωπε βούλει μὴ βλέπειν ἐς τὰς κίχλας;
<aristop. ach. 1109> τὸ λοφεῖον ἐξένεγκε τῶν τριῶν λόφων.
<aristop. ach. 1110> κἀμοὶ λεκάνιον τῶν λαγῴων δὸς κρεῶν.
<aristop. ach. 1111> ἀλλ' ἢ τριχόβρωτες τοὺς λόφους που κατέφαγον.
<aristop. ach. 1112> ἀλλ' ἤ πρὸ δείπνου τὴν μίμαρκυν κατέδομαι.
<aristop. ach. 1113> ὦνθρωπε βούλει μὴ προσαγορεύειν ἐμέ;
<aristop. ach. 1114> οὐκ ἀλλ' ἐγὼ χὠ παῖς ἐρίζομεν πάλαι.
<aristop. ach. 1115> βούλει περιδόσθαι κἀπιτρέψαι Λαμάχῳ,
<aristop. ach. 1116> πότερον ἀκρίδες ἥδιόν ἐστιν ἤ κίχλαι;
<aristop. ach. 1117> οἴμ' ὡς ὑβρίζεις.   τὰς ἀκρίδας κρίνει πολύ.
<aristop. ach. 1118> παῖ παῖ καθελών μοι τὸ δόρυ δεῦρ' ἔξω φέρε.
<aristop. ach. 1119> παῖ παῖ σὺ δ' ἀφελὼν δεῦρο τὴν χορδὴν φέρε.
<aristop. ach. 1120> φέρε τοῦ δόρατος ἀφελκύσωμαι τοὔλυτρον.
<aristop. ach. 1121> ἔχ', ἀντέχου παῖ.   καὶ σὺ παῖ τοῦδ' ἀντέχου.
<aristop. ach. 1122> τοὺς κιλλίβαντας οἶσε παῖ τῆς ἀσπίδος.
<aristop. ach. 1123> καὶ τῆς ἐμῆς τοὺς κριβανίτας ἔκφερε.
<aristop. ach. 1124> φέρε δεῦρο γοργόνωτον ἀσπίδος κύκλον.
<aristop. ach. 1125> κἀμοὶ πλακοῦντος τυρόνωτον δὸς κύκλον.
<aristop. ach. 1126> ταῦτ' οὐ κατάγελώς ἐστιν ἀνθρώποις πλατύς;
<aristop. ach. 1127> ταῦτ' οὐ πλακοῦς δῆτ' ἐστὶν ἀνθρώποις γλυκύς;
<aristop. ach. 1128> κατάχει σὺ παῖ τοὔλαιον. ἐν τῷ χαλκίῳ
<aristop. ach. 1129> ἐνορῶ γέροντα δειλίας φευξούμενον.
<aristop. ach. 1130> κατάχει σὺ τὸ μέλι. κἀνθάδ' ἔνδηλος γέρων
<aristop. ach. 1131> κλάειν κελεύων Λάμαχον τὸν Γοργάσου.
<aristop. ach. 1132> φέρε δεῦρο παῖ θώρακα πολεμιστήριον.
<aristop. ach. 1133> ἔξαιρε παῖ θώρακα κἀμοὶ τὸν χοᾶ.
<aristop. ach. 1134> ἐν τῷδε πρὸς τοὺς πολεμίους θωρήξομαι.
<aristop. ach. 1135> ἐν τῷδε πρὸς τοὺς συμπότας θωρήξομαι.
<aristop. ach. 1136> τὰ στρώματ' ὦ παῖ δῆσον ἐκ τῆς ἀσπίδος.
<aristop. ach. 1137> τὸ δεῖπνον ὦ παῖ δῆσον ἐκ τῆς κιστίδος.
<aristop. ach. 1138> ἐγὼ δ' ἐμαυτῷ τὸν γυλιὸν οἴσω λαβών.
<aristop. ach. 1139> ἐγὼ δὲ θοἰμάτιον λαβὼν ἐξέρχομαι.
<aristop. ach. 1140> τὴν ἀσπίδ' αἴρου καὶ βάδιζ' ὦ παῖ λαβών.
<aristop. ach. 1141> νείφει. βαβαιάξ: χειμέρια τὰ πράγματα.
<aristop. ach. 1142> αἴρου τὸ δεῖπνον: συμποτικὰ τὰ πράγματα.
<aristop. ach. 1143> ἴτε δὴ χαίροντες ἐπὶ στρατιάν.
<aristop. ach. 1144> ὡς ἀνομοίαν ἔρχεσθον ὁδόν:
<aristop. ach. 1145> τῷ μὲν πίνειν στεφανωσαμένῳ,
<aristop. ach. 1146> σοὶ δὲ ῥιγῶν καὶ προφυλάττειν,
<aristop. ach. 1147> τῷ δὲ καθεύδειν
<aristop. ach. 1148> μετὰ παιδίσκης ὡραιοτάτης,
<aristop. ach. 1149> ἀνατριβομένῳ τε τὸ δεῖνα.
<aristop. ach. 1150> ̓Αντίμαχον τὸν ψακάδος †τὸν ξυγγραφῆ† τὸν μελέων ποιητήν,
<aristop. ach. 1151> ὡς μὲν ἁπλῷ, κακῶς ἐξολέσειεν ὁ Ζεύς:
<aristop. ach. 1152> ὅς γ' ἐμὲ τὸν τλήμονα Λήναια χορηγῶν ἀπέλυς' ἄδειπνον.
<aristop. ach. 1156> ὃν ἔτ' ἐπίδοιμι τευθίδος
<aristop. ach. 1157> δεόμενον, ἡ δ' ὠπτημένη
<aristop. ach. 1158> σίζουσα πάραλος ἐπὶ τραπέζῃ κειμένη
<aristop. ach. 1159> ὀκέλλοι: κᾆτα μέλλοντος
<aristop. ach. 1160> λαβεῖν αὐτοῦ κύων
<aristop. ach. 1161> ἁρπάσασα φεύγοι.
<aristop. ach. 1162> τοῦτο μὲν αὐτῷ κακὸν ἕν, κᾆθ' ἕτερον νυκτερινὸν γένοιτο.
<aristop. ach. 1165> ἠπιαλῶν γὰρ οἴκαδ' ἐξ ἱππασίας βαδίζων,
<aristop. ach. 1166> εἶτα κατάξειέ τις αὐτοῦ μεθύων τῆς κεφαλῆς ̓Ορέστης
<aristop. ach. 1167> μαινόμενος: ὁ δὲ λίθον βαλεῖν
<aristop. ach. 1168> βουλόμενος ἐν σκότῳ λάβοι
<aristop. ach. 1170> τῇ χειρὶ πέλεθον ἀρτίως κεχεσμένον:
<aristop. ach. 1171> ἐπᾴξειεν δ' ἔχων
<aristop. ach. 1172> τὸν μάρμαρον, κἄπειθ' ἁμαρτὼν
<aristop. ach. 1173> βάλοι Κρατῖνον.
<aristop. ach. 1174> ὦ δμῶες οἳ κατ' οἶκόν ἐστε Λαμάχου,
<aristop. ach. 1175> ὕδωρ ὕδωρ ἐν χυτριδίῳ θερμαίνετε:
<aristop. ach. 1176> ὀθόνια, κηρωτὴν παρασκευάζετε,
<aristop. ach. 1177> ἔρι' οἰσυπηρά, λαμπάδιον περὶ τὸ σφυρόν.
<aristop. ach. 1178> ἁνὴρ τέτρωται χάρακι διαπηδῶν τάφρον,
<aristop. ach. 1179> καὶ τὸ σφυρὸν παλίνορρον ἐξεκόκκισεν,
<aristop. ach. 1180> καὶ τῆς κεφαλῆς κατέαγε περὶ λίθῳ πεσών,
<aristop. ach. 1181> καὶ Γοργόν' ἐξήγειρεν ἐκ τῆς ἀσπίδος.
<aristop. ach. 1182> πτίλον δὲ τὸ μέγα κομπολακύθου πεσὸν
<aristop. ach. 1183> πρὸς ταῖς πέτραισι, δεινὸν ἐξηύδα μέλος:
<aristop. ach. 1184> “ὦ κλεινὸν ὄμμα νῦν πανύστατόν ς' ἰδὼν
<aristop. ach. 1185> λείπω φάος γε τοὐμόν, οὐκέτ' εἰμ' ἐγώ.”
<aristop. ach. 1186> τοσαῦτα λέξας εἰς ὑδρορρόαν πεσὼν
<aristop. ach. 1187> ἀνίσταταί τε καὶ ξυναντᾷ δραπέταις
<aristop. ach. 1188> λῃστὰς ἐλαύνων καὶ κατασπέρχων δορί.
<aristop. ach. 1189> ὁδὶ δὲ καὐτός: ἀλλ' ἄνοιγε τὴν θύραν.
<aristop. ach. 1190> ἀτταταῖ ἀτταταῖ
<aristop. ach. 1191> στυγερὰ τάδε γε κρυερὰ πάθεα: τάλας ἐγώ.
<aristop. ach. 1192> διόλλυμαι δορὸς ὑπὸ πολεμίου τυπείς.
<aristop. ach. 1195> ἐκεῖνο δ' οὖν αἰακτὸν ἂν γένοιτο,
<aristop. ach. 1196> Δικαιόπολις εἴ μ' ἴδοι τετρωμένον
<aristop. ach. 1197> κᾆτ' ἐγχάνοι ταῖς ἐμαῖς τύχαισιν.
<aristop. ach. 1198> ἀτταταῖ ἀτταταῖ
<aristop. ach. 1199> τῶν τιτθίων, ὡς σκληρὰ καὶ κυδώνια.
<aristop. ach. 1200> φιλήσατόν με μαλθακῶς ὦ χρυσίω
<aristop. ach. 1201> τὸ περιπεταστὸν κἀπιμανδαλωτόν.
<aristop. ach. 1203> τὸν γὰρ χοᾶ πρῶτος ἐκπέπωκα.
<aristop. ach. 1204> ὦ συμφορὰ τάλαινα τῶν ἐμῶν κακῶν.
<aristop. ach. 1205> ἰὼ ἰὼ τραυμάτων ἐπωδύνων.
<aristop. ach. 1207> ἰὴ ἰὴ χαῖρε Λαμαχίππιον.
<aristop. ach. 1208> στυγερὸς ἐγώ.   τί με σὺ κυνεῖς;
<aristop. ach. 1209> μογερὸς ἐγώ.   τί με σὺ δάκνεις;
<aristop. ach. 1210> τάλας ἐγὼ ξυμβολῆς βαρείας.
<aristop. ach. 1211> τοῖς Χουσὶ γάρ τις ξυμβολὰς ἐπράττετο;
<aristop. ach. 1212> ἰὼ ἰὼ Παιὰν Παιάν.
<aristop. ach. 1213> ἀλλ' οὐχὶ νυνὶ τήμερον Παιώνια.
<aristop. ach. 1214> λάβεσθέ μου λάβεσθε τοῦ σκέλους παπαῖ,
<aristop. ach. 1215> προσλάβεσθ' ὦ φίλοι.
<aristop. ach. 1216> ἐμοῦ δέ γε σφὼ τοῦ πέους ἄμφω μέσου
<aristop. ach. 1217> προσλάβεσθ' ὦ φίλαι.
<aristop. ach. 1218> εἰλιγγιῶ κάρα λίθῳ πεπληγμένος
<aristop. ach. 1219> καὶ σκοτοδινιῶ.
<aristop. ach. 1220> κἀγὼ καθεύδειν βούλομαι καὶ στύομαι
<aristop. ach. 1221> καὶ σκοτοβινιῶ
<aristop. ach. 1222> θύραζέ μ' ἐξενέγκατ' ἐς τοῦ Πιττάλου
<aristop. ach. 1223> παιωνίαισι χερσίν.
<aristop. ach. 1224> ὡς τοὺς κριτάς με φέρετε: ποῦ 'στιν ὁ βασιλεύς;
<aristop. ach. 1225> ἀπόδοτέ μοι τὸν ἀσκόν.
<aristop. ach. 1226> λόγχη τις ἐμπέπηγέ μοι δι' ὀστέων ὀδυρτά.
<aristop. ach. 1227> ὁρᾶτε τουτονὶ κενόν. τήνελλα καλλίνικος.
<aristop. ach. 1228> τήνελλα δῆτ', εἴπερ καλεῖς γ', ὦ πρέσβυ, καλλίνικος.
<aristop. ach. 1229> καὶ πρός γ' ἄκρατον ἐγχέας ἄμυστιν ἐξέλαψα.
<aristop. ach. 1230> τήνελλά νυν ὦ γεννάδα: χώρει λαβὼν τὸν ἀσκόν.
<aristop. ach. 1231> ἕπεσθέ νυν ᾄδοντες ὦ τήνελλα καλλίνικος.
<aristop. ach. 1232> ἀλλ' ἑψόμεσθα σὴν χάριν
<aristop. ach. 1233> τήνελλα καλλίνικος ᾄδοντες
<aristop. ach. 1234> σὲ καὶ τὸν ἀσκόν.
