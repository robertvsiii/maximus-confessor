<tryph 1.1> τέρμα πολυκμήτοιο μεταχρόνιον πολέμοιο
<tryph 1.2> καὶ λόχον, ̓Αργείης ἱππήλατον ἔργον ̓Αθήνης,
<tryph 1.3> αὐτίκα μοι σπεύδοντι πολὺν διὰ μῦθον ἀνεῖσα
<tryph 1.4> ἔννεπε, Καλλιόπεια, καὶ ἀρχαίην ἔριν ἀνδρῶν
<tryph 1.5> κεκριμένου πολέμοιο ταχείῃ λῦσον ἀοιδῇ.
<tryph 1.6> ἤδη μὲν δεκάτοιο κυλινδομένου λυκάβαντος
<tryph 1.7> γηραλέη τετάνυστο φόνων ἀκόρητος ̓Ενυὼ
<tryph 1.8> Τρωσί τε καὶ Δαναοῖσιν: ἐναιρομένων δ' ἄρα φωτῶν
<tryph 1.9> δούρατα κεκμήκει, ξιφέων δ' ἔθνῃσκον ἀπειλαί,
<tryph 1.10> σβέννυτο θωρήκων ἐνοπή, μινύθεσκε δ' ἑλικτὴ
<tryph 1.11> ἁρμονίη ῥηχθεῖσα φερεσσακέων τελαμώνων,
<tryph 1.12> ἀσπίδες οὐκ ἀνέχοντο μένειν ἔτι δοῦπον ἀκόντων,
<tryph 1.13> λύετο καμπύλα τόξα, κατέρρεον ὠκέες ἰοί.
<tryph 1.14> ἵπποι δ' οἱ μὲν ἄνευθεν ἀεργηλῆς ἐπὶ φάτνης
<tryph 1.15> οἰκτρὰ κάτω μύοντες ὁμόζυγας ἔστενον ἵππους,
<tryph 1.16> οἱ δ' αὐτοὺς ποθέοντες ὀλωλότας ἡνιοχῆας.
<tryph 1.17> κεῖτο δὲ Πηλείδης μὲν ἔχων ἅμα νεκρὸν ἑταῖρον,
<tryph 1.18> ̓Αντιλόχῳ δ' ἐπὶ παιδὶ γέρων ὠδύρετο Νέστωρ,
<tryph 1.19> Αἴας δ' αὐτοφόνῳ βριαρὸν δέμας ἕλκεϊ λύσας
<tryph 1.20> φάσγανον ἐχθρὸν ἔλουσε μεμηνότος αἵματος ὄμβρῳ.
<tryph 1.21> Τρωσὶ δὲ λωβητῆρσιν ἐφ' ̔́Εκτορος ἑλκυθμοῖσι
<tryph 1.22> μυρομένοις οὐ μοῦνον ἔην ἐπιδήμιον ἄλγος,
<tryph 1.23> ἀλλὰ καὶ ἀλλοθρόοις ἐπὶ πένθεσι κωκύοντες
<tryph 1.24> δάκρυσιν ἠμείβοντο πολυγλώσσων ἐπικούρων.
<tryph 1.25> κλαῖον μὲν Λύκιοι Σαρπηδόνα, τόν ποτε μήτηρ
<tryph 1.26> ἐς Τροίην μὲν ἔπεμψεν ἀγαλλομένη Διὸς εὐνῇ,
<tryph 1.27> δουρὶ δὲ Πατρόκλοιο Μενοιτιάδαο πεσόντα
<tryph 1.28> αἵματι δακρύσας ἐχύθη πατρώιος ἀήρ.
<tryph 1.29> καὶ δολίην ὑπὸ νύκτα κακῷ πεπεδημένον ὕπνῳ
<tryph 1.30> ̔Ρῆσον μὲν Θρήικες ἐκώκυον: ἡ δ' ἐπὶ πότμῳ
<tryph 1.31> Μέμνονος οὐρανίην νεφέλην ἀνεδήσατο μήτηρ
<tryph 1.32> φέγγος ὑποκλέψασα κατηφέος ἤματος ̓Ηώς.
<tryph 1.33> αἱ δ' ἀπὸ Θερμώδοντος ἀρηιφίλοιο γυναῖκες
<tryph 1.34> κοπτόμεναι περίκυκλον ἀθηλέος ὄμφακα μαζοῦ
<tryph 1.35> παρθένον ὠδύροντο δαΐφρονα Πενθεσίλειαν,
<tryph 1.36> ἥτε πολυξείνοιο χορὸν πολέμοιο μολοῦσα
<tryph 1.37> θηλείης ὑπὸ χειρὸς ἀπεσκέδασεν νέφος ἀνδρῶν
<tryph 1.38> νῆας ἐς ἀγχιάλους: μελίῃ δέ ἑ μοῦνος ὑποστὰς
<tryph 1.39> καὶ κτάνε καὶ σύλησε καὶ ἐκτερέιξεν ̓Αχιλλεύς.
<tryph 1.40> εἱστήκει δ' ἔτι πᾶσα θεοδμήτων ὑπὸ πύργων
<tryph 1.41> ̓́Ιλιος ἀκλινέεσσιν ἐπεμβεβαυῖα θεμέθλοις,
<tryph 1.42> ἀμβολίῃ δ' ἤσχαλλε δυσαχθέι λαὸς ̓Αχαιῶν.
<tryph 1.43> καί νύ κεν ὑστατίοισιν ἐποκνήσασα πόνοισιν
<tryph 1.44> ἀκάματός περ ἐοῦσα μάτην ἵδρωσεν ̓Αθήνη,
<tryph 1.45> εἰ μὴ Δηιφόβοιο γαμοκλόπον ὕβριν ἐάσας
<tryph 1.46> ̓Ιλιόθεν Δαναοῖσιν ἐπὶ ξένος ἤλυθε μάντις,
<tryph 1.47> οἷα δέ που μογέοντι χαριζόμενος Μενελάῳ
<tryph 1.48> ὀψιτέλεστον ὄλεθρον ἑῇ μαντεύσατο πάτρῃ.
<tryph 1.49> οἱ δὲ βαρυζήλοιο θεοπροπίῃς ̔Ελένοιο
<tryph 1.50> αὐτίκα μηκεδανοῖο μόθου τέλος ἠρτύναντο.
<tryph 1.51> καὶ Σκῦρον μὲν ἔβαινε λιπὼν εὐπάρθενον ἄστυ
<tryph 1.52> υἱὸς ̓Αχιλλῆος καὶ ἐπαινῆς Δηιδαμείης:
<tryph 1.53> μήπω δ' εὐφυέεσσιν ἰουλίζων κροτάφοισιν
<tryph 1.54> ἀλκὴν πατρὸς ἔφαινε νέος περ ἐὼν πολεμιστής.
<tryph 1.55> ἦλθε δὲ καὶ Δαναοῖσιν ἑὸν βρέτας ἁγνὸν ἄγουσα
<tryph 1.56> ληιστὴ μὲν ἐοῦσα, φίλοις δ' ἐπίκουρος ̓Αθήνη.
<tryph 1.57> ἤδη καὶ βουλῇσι θεῆς ὑποεργὸς ̓Επειὸς
<tryph 1.58> Τροίης ἐχθρὸν ἄγαλμα πελώριον ἵππον ἐποίει.
<tryph 1.59> καὶ δὴ τέμνετο δοῦρα καὶ ἐς πεδίον κατέβαινεν
<tryph 1.60> ̓́Ιδης ἐξ αὐτῆς, ὁπόθεν καὶ πρόσθε Φέρεκλος
<tryph 1.61> νῆας ̓Αλεξάνδρῳ τεκτήνατο, πήματος ἀρχήν.
<tryph 1.62> ποίει δ' εὐρυτάτῃς μὲν ἐπὶ πλευρῇς ἀραρυῖαν
<tryph 1.63> γαστέρα κοιλήνας, ὁπόσον νεὸς ἀμφιελίσσης
<tryph 1.64> ὀρθὸν ἐπὶ στάθμην μέγεθος τορνώσατο τέκτων.
<tryph 1.65> αὐχένα δὲ γλαφυροῖσιν ἐπὶ στήθεσσιν ἔπηξε
<tryph 1.66> ξανθῷ πορφυρόπεζαν ἐπιρρήνας τρίχα χρυσῷ:
<tryph 1.67> ἡ δ' ἐπικυμαίνουσα μετήορος αὐχένι κυρτῷ
<tryph 1.68> ἐκ κορυφῆς λοφόεντι κατεσφρηγίζετο δεσμῷ.
<tryph 1.69> ὀφθαλμοὺς δ' ἐνέθηκε λιθώπεας ἐν δυσὶ κύκλοις
<tryph 1.70> γλαυκῆς βηρύλλοιο καὶ αἱμαλέης ἀμεθύσσου:
<tryph 1.71> τῶν δ' ἐπιμισγομένων διδύμης ἀμαρύγματι χροιῆς
<tryph 1.72> γλαυκῶν φοινίσσοντο λίθων ἑλίκεσσιν ὀπωπαί.
<tryph 1.73> ἀργυφέους δ' ἐχάραξεν ἐπὶ γναθμοῖσιν ὀδόντας
<tryph 1.74> ἄκρα δακεῖν σπεύδοντας ἐυστρέπτοιο χαλινοῦ:
<tryph 1.75> καὶ στόματος μεγάλοιο λαθὼν ἀνέῳξε κελεύθους
<tryph 1.76> ἀνδράσι κευθομένοισι παλίρροον ἆσθμα φυλάσσων,
<tryph 1.77> καὶ διὰ μυκτήρων φυσίζοος ἔρρεεν ἀήρ.
<tryph 1.78> οὔατα δ' ἀκροτάτοισιν ἐπὶ κροτάφοισιν ἄρηρεν
<tryph 1.79> ὀρθὰ μάλ', αἰὲν ἑτοῖμα μένειν σάλπιγγος ἀκουήν.
<tryph 1.80> νῶτα δ' ὁμοῦ λαγόνεσσι συνήρμοσε καὶ ῥάχιν ὑγρήν,
<tryph 1.81> ἰσχία δὲ γλουτοῖσιν ὀλισθηροῖσι συνῆψε.
<tryph 1.82> σύρετο δὲ πρυμνοῖσιν ἐπ' ἴχνεσιν ἔκλυτος οὐρὴ
<tryph 1.83> ἄμπελος ὣς γναμπτοῖσι καθελκομένη θυσάνοισιν.
<tryph 1.84> οἱ δὲ πόδες βαλίοισιν ἐπερχόμενοι γονάτεσσιν
<tryph 1.85> εὔπτερον ὥσπερ ἔμελλον ἐπὶ δρόμον ὁπλίζεσθαι,
<tryph 1.86> οὕτως ἠπείγοντο: μένειν δ' ἐκέλευεν ἀνάγκη.
<tryph 1.87> οὐ μὲν ὑπὸ κνήμῃσιν ἀχαλκέες ἔξεχον ὁπλαί,
<tryph 1.88> μαρμαρέης δ' ἑλίκεσσι κατεσφήκωντο χελώνης
<tryph 1.89> ἁπτόμεναι πεδίοιο μόγις κρατερώνυχι χαλκῷ.
<tryph 1.90> κληιστὴν δ' ἐνέθηκε θύρην καὶ κλίμακα τυκτήν,
<tryph 1.91> ἡ μὲν ὅπως ἀίδηλος ἐπὶ πλευρῇς ἀραρυῖα
<tryph 1.92> ἔνθα καὶ ἔνθα φέρῃσι λόχον κλυτόπωλον ̓Αχαιῶν,
<tryph 1.93> ἡ δ' ἵνα λυομένη τε καὶ ἔμπεδον εἰς ἓν ἰοῦσα
<tryph 1.94> εἴη σφιν καθύπερθεν ὁδὸς καὶ νέρθεν ὀροῦσαι.
<tryph 1.95> ἀμφὶ δέ μιν λευκοῖο κατ' αὐχένος ἠδὲ γενείων
<tryph 1.96> ἄνθεσι πορφυρέοισι πέριξ ἔζωσεν ἱμάντων
<tryph 1.97> καὶ σκολιῇς ἑλίκεσσιν ἀναγκαίοιο χαλινοῦ
<tryph 1.98> κολλήσας ἐλέφαντι καὶ ἀργυροδίνεϊ χαλκῷ.
<tryph 1.99> αὐτὰρ ἐπειδὴ πάντα κάμεν μενεδήιον ἵππον,
<tryph 1.100> κύκλον ἐυκνήμιδα ποδῶν ὑπέθηκεν ἑκάστῳ
<tryph 1.101> ἑλκόμενος πεδίοισιν ὅπως πειθήνιος εἴη
<tryph 1.102> μηδὲ βιαζομένοισι δυσέμβατον οἶμον ὁδεύῃ.
<tryph 1.103> ὣς ὁ μὲν ἐξήστραπτε φόβῳ καὶ κάλλεϊ πολλῷ
<tryph 1.104> εὐρύς θ' ὑψηλός τε: τὸν οὐδέ κεν ἀρνήσαιτο,
<tryph 1.105> εἴ μιν ζωὸν ἔτετμεν, ἐλαυνέμεν ἵππιος ̓́Αρης.
<tryph 1.106> ἀμφὶ δέ μιν μέγα τεῖχος ἐλήλατο, μή τις ̓Αχαιῶν
<tryph 1.107> πρίν μιν ἐσαθρήσειε, δόλον δ' ἀνάπυστον ἀνάψῃ.
<tryph 1.108> οἱ δὲ Μυκηναίης ̓Αγαμέμνονος ἐγγύθι νηὸς
<tryph 1.109> λαῶν ὀρνυμένων ὅμαδον καὶ κῦμα φυγόντες
<tryph 1.110> ἐς βουλὴν βασιλῆες ἀολλίσθησαν ̓Αχαιῶν.
<tryph 1.111> ἡ δὲ τανυφθόγγοιο δέμας κήρυκος ἑλοῦσα
<tryph 1.112> συμφράδμων ̓Οδυσῆι παρίστατο θοῦρις ̓Αθήνη
<tryph 1.113> ἀνδρὸς ἐπιχρίουσα μελίχροϊ νέκταρι φωνήν.
<tryph 1.114> αὐτὰρ ὁ δαιμονίῃσι νόον βουλῇσιν ἑλίσσων
<tryph 1.115> πρῶτα μὲν εἱστήκει κενεόφρονι φωτὶ ἐοικὼς
<tryph 1.116> ὄμματος ἀτρέπτοιο βολὴν ἐπὶ γαῖαν ἐρείσας,
<tryph 1.117> ἄφνω δ' ἀενάων ἐπέων ὠδῖνας ἀνοίξας
<tryph 1.118> δεινὸν ἀνεβρόντησε καὶ ἠερίης ἅτε πηγῆς
<tryph 1.119> ἐξέχεεν μέγα λαῖτμα μελισταγέος νιφετοῖο:
<tryph 1.120> ὦ φίλοι, ἤδη μὲν κρύφιος λόχος ἐκτετέλεσται
<tryph 1.121> χερσὶ μὲν ἀνδρομέῃσιν, ἀτὰρ βουλῇσιν ̓Αθήνης.
<tryph 1.122> ὑμεῖς δ', οἵτε μάλιστα πεποίθατε κάρτεϊ χειρῶν,
<tryph 1.123> πρόφρονες ἀλκήεντι νόῳ καὶ τλήμονι θυμῷ
<tryph 1.124> σπέσθε μοι: οὐ γὰρ ἔοικε πολὺν χρόνον ἐνθάδ' ἐόντας
<tryph 1.125> μοχθίζειν ἀτέλεστα καὶ ἀχρέα γηράσκοντας,
<tryph 1.126> ἀλλὰ χρὴ ζώοντας ἀοίδιμον ἔργον ἀνύσσαι
<tryph 1.127> ἢ θανάτῳ βροτόεντι κακοκλεὲς αἶσχος ἀλύξαι.
<tryph 1.128> ἡμῖν θαλπωραὶ προφερέστεραι ἤπερ ἐκείνοις,
<tryph 1.129> εἰ μήπω στρουθοῖο καὶ ἀρχαίοιο δράκοντος
<tryph 1.130> καὶ καλῆς πλατάνοιο καὶ ὠκυμόροις ἐπὶ τέκνοις
<tryph 1.131> μητέρος ἑλκομένης ἁπαλῶν τ' ἐλάθεσθε νεοσσῶν.
<tryph 1.132> εἰ δὲ θεοπροπίῃσι γέρων ἀνεβάλλετο Κάλχας,
<tryph 1.133> ἀλλὰ καὶ ὣς ̔Ελένοιο μετήλυδος ὀμφητῆρος
<tryph 1.134> μαντοσύναι καλέουσιν ἑτοιμοτάτην ἐπὶ νίκην.
<tryph 1.135> τούνεκά μοι πείθεσθε, καὶ ἱππείην ἐπὶ νηδὺν
<tryph 1.136> θαρσαλέοι σπεύδωμεν, ὅπως αὐτάγρετον ἄλγος
<tryph 1.137> Τρῶες ἀταρβήτοιο θεῆς ἀπατήνορα τέχνην
<tryph 1.138> ̓́Ιλιον εἰσανάγωσιν ἑὸν κακὸν ἀμφαγαπῶντες.
<tryph 1.139> οἱ δ' ἄλλοι πρυμναῖα μεθίετε πείσματα νηῶν
<tryph 1.140> πῦρ ἴδιον πλεκτῇσιν ἐνὶ κλισίῃσι βαλόντες:
<tryph 1.141> ̓Ιλιάδος δὲ λιπόντες ἐρημαίην χθονὸς ἀκτὴν
<tryph 1.142> πλώετε πασσυδίῃ ψευδώνυμον οἴκαδε νόστον,
<tryph 1.143> εἰσόκεν εὐόρμου τετανυσμένον ὲκ περιωπῆς
<tryph 1.144> ὔμμι συναγρομένοις ἐπὶ γείτονος αἰγιαλοῖο
<tryph 1.145> σημαίνῃ παλίνορσον ἐπὶ πλόον ἑσπέριον πῦρ.
<tryph 1.146> καὶ τότε μήτε τις ὄκνος ἐπειγομένων ἐρετάων
<tryph 1.147> γινέσθω μήτ' ἄλλο φόβου νέφος, οἷά τε νύκτες
<tryph 1.148> ἀνθρώποισι φέρουσιν ἐλαφροῦ δείματα θυμοῦ.
<tryph 1.149> ἔστω δὲ προτέρης ἀρετῆς ἐμφύλιος αἰδώς,
<tryph 1.150> μηδέ τις αἰσχύνειεν ἑὸν κλέος, ὥς κεν ἕκαστος
<tryph 1.151> ἄξιον ὧν ἐμόγησε λάβῃ γέρας ἱπποσυνάων.
<tryph 1.152> ὣς φάμενος βουλῆς ἐξήρχετο: τοῖο δὲ μύθοις
<tryph 1.153> πρῶτος ἐφωμάρτησε Νεοπτόλεμος θεοειδής,
<tryph 1.154> πῶλος ἅτε δροσόεντος ἐπειγόμενος πεδίοιο,
<tryph 1.155> ὅστε νεοζυγέεσσιν ἀγαλλόμενος φαλάροισιν
<tryph 1.156> ἔφθασε καὶ μάστιγα καὶ ἡνιοχῆος ἀπειλήν.
<tryph 1.157> Τυδείδης δ' ἐπόρουσε Νεοπτολέμῳ Διομήδης
<tryph 1.158> θαυμάζων, ὅτι τοῖος ὄην καὶ πρόσθεν ̓Αχιλλεύς.
<tryph 1.159> ἕσπετο καὶ Κυάνιππος, ὃν εὐπατέρεια Κομαιθὼ
<tryph 1.160> Τυδηὶς θαλάμοιο μινυνθαδίοιο τυχοῦσα
<tryph 1.161> ὠκυμόρῳ τέκε παῖδα σακεσπάλῳ Αἰγιαλῆι.
<tryph 1.162> ἔστη καὶ Μενέλαος: ἄγεν δέ μιν ἄγριος ὁρμὴ
<tryph 1.163> Δηιφόβου ποτὶ δῆριν, ἀπηνέι δ' ἔζεε θυμῷ
<tryph 1.164> δεύτερον ἁρπακτῆρα γάμου λελιημένος εὑρεῖν.
<tryph 1.165> τῷ δ' ἐπὶ Λοκρὸς ὄρουσεν ̓Οιλῆος ταχὺς Αἴας,
<tryph 1.166> εἰσέτι θυμὸν ἔχων πεπνυμένον οὐδ' ἐπὶ κούραις
<tryph 1.167> μαργαίνων ἀθέμιστον: ἀνέστησεν δὲ καὶ ἄλλον,
<tryph 1.168> Κρητῶν ̓Ιδομενῆα μεσαιπόλιον βασιλῆα.
<tryph 1.169> Νεστορίδης δ' ἅμα τοῖσιν ἔβη κρατερὸς Θρασυμήδης,
<tryph 1.170> καὶ Τελαμώνιος υἱὸς ἑκηβόλος ἤιε Τεῦκρος
<tryph 1.171> τοῖσι δ' ἐπ' ̓Αδμήτοιο πάις πολύιππος ἀνέστη
<tryph 1.172> Εὔμηλος: μετὰ τὸν δὲ θεοπρόπος ἔσσυτο Κάλχας
<tryph 1.173> εὖ εἰδώς, ὅτι μόχθον ἀμήχανον ἐκτελέσαντες
<tryph 1.174> ἤδη Τρώιον ἄστυ καθιππεύσουσιν ̓Αχαιοί.
<tryph 1.175> οὐδὲ μὲν οὐδ' οἳ ἔλειφθεν ἀποστρεφθέντες ἀρωγῆς
<tryph 1.176> Εὐρύπυλός τ' Εὐαιμονίδης ἀγαθός τε Λεοντεύς,
<tryph 1.177> Δημοφόων τ' ̓Ακάμας τε, δύω Θησήια τέκνα,
<tryph 1.178> ̓Ορτυγίδης τ' ̓́Αντικλος, ὃν αὐτόθι τεθνειῶτα
<tryph 1.179> ἵππῳ δακρύσαντες ἐνεκτερέιξαν ̓Αχαιοί,
<tryph 1.180> Πηνέλεώς τε Μέγης τε καὶ ̓Αντιφάτης ἀγαπήνωρ
<tryph 1.181> ̓Ιφιδάμας τε καὶ Εὐρυδάμας, Πελίαο γενέθλη,
<tryph 1.182> τόξῳ δ' ̓Αμφιδάμας κεκορυθμένος: ὕστατος αὖτε
<tryph 1.183> τέχνης ἀγλαόμητις ἑῆς ἐπέβαινεν ̓Επειός.
<tryph 1.184> εὐξάμενοι δὴ ἔπειτα Διὸς γλαυκώπιδι κούρῃ
<tryph 1.185> ἱππείην ἔσπευδον ἐς ὁλκάδα: τοῖσι δ' ̓Αθήνη
<tryph 1.186> ἀμβροσίῃ κεράσασα θεῶν ἐκόμισσεν ἐδωδὴν
<tryph 1.187> δεῖπνον ἔχειν, ἵνα μή τι πανημέριοι λοχόωντες
<tryph 1.188> τειρόμενοι βαρύθοιεν ἀτερπέι γούνατα λιμῷ.
<tryph 1.189> ὣς δ' ὁπότε κρυμοῖσιν ἀελλοπόδων νεφελάων
<tryph 1.190> ἠέρα παχνώσασα χιὼν ἐπάλυνεν ἀρούρας,
<tryph 1.191> τηκομένη δ' ἀνέηκε πολὺν ῥόον: οἱ δ' ἀπὸ πέτρης
<tryph 1.192> ὀξὺ καταθρῴσκοντα κυβιστητῆρι κυδοιμῷ
<tryph 1.193> δοῦπον ὑποπτήξαντες ὀριτρεφέος ποταμοῖο
<tryph 1.194> θῆρες ἐρωήσαντες ὑπὸ πτύχα κοιλάδος εὐνῆς
<tryph 1.195> σιγῇ φρικαλέῃσιν ἐπὶ πλευρῇσι μένουσι,
<tryph 1.196> πικρὰ δὲ πεινάοντες ὀιζυρῆς ὑπ' ἀνάγκης
<tryph 1.197> τλήμονες ἐκδέχαται, πότε παύεται ὄβριμον ὕδωρ:
<tryph 1.198> ὣς οἵγε γλαφυροῖο διὰ ξυλόχοιο θορόντες
<tryph 1.199> ἀτλήτους ἀνέχοντο πόνους ἀκμῆτες ̓Αχαιοί.
<tryph 1.200> τοῖσι δ' ἐπεκλήισσε θύρην ἐγκύμονος ἵππου
<tryph 1.201> πιστὸς ἀτεκμάρτοιο δόλου πυλαωρὸς ̓Οδυσσεύς.
<tryph 1.202> αὐτὸς δ' ἐν κεφαλῇ σκοπὸς ἕζετο: τὼ δέ οἱ ἄμφω
<tryph 1.203> ὀφθαλμὼ ποθέοντες ἐλάνθανον ἐκτὸς ἐόντας.
<tryph 1.204> ̓Ατρείδης δ' ἐκέλευσεν ὑποδρηστῆρας ̓Αχαιοὺς
<tryph 1.205> λῦσαι λάινον ἕρκος ἐυγνάμπτοισι μακέλλαις,
<tryph 1.206> ἵππος ὅπερ κεκάλυπτο: θέλεν δέ ἑ γυμνὸν ἀᾶσαι,
<tryph 1.207> τηλεφανὴς ἴνα πᾶσιν ἑὴν χάριν ἀνδράσι πέμποι.
<tryph 1.208> καὶ τὸ μὲν ἐξελάχαινον ἐφημοσύνῃ βασιλῆος.
<tryph 1.209> ἠέλιος δ' ὅτε νύκτα παλίνσκιον ἀνδράσιν ἕλκων
<tryph 1.210> ἐς δύσιν ἀχλυόπεζαν ἑκηβόλον ἔτραπεν ἠῶ,
<tryph 1.211> δὴ τότε κηρύκων ἀπεκίδνατο λαὸν ἀυτὴ
<tryph 1.212> φεύγειν ἀγγελέουσα καὶ ἑλκέμεν εἰς ἅλα κοίλην
<tryph 1.213> νῆας ἐυκραίρους ἀνά τε πρυμνήσια λῦσαι.
<tryph 1.214> ἔνθα δὲ πευκήεντος ἀνασχόμενοι πυρὸς ὁρμὴν
<tryph 1.215> ἕρκεά τε πρήσαντες ἐυσταθέων κλισιάων
<tryph 1.216> νηυσὶν ἀνεπλώεσκον ἀπὸ ̔Ροιτειάδος ἀκτῆς
<tryph 1.217> ὅρμον ἐς ἀντιπέραιον ἐυστεφάνου Τενέδοιο
<tryph 1.218> γλαυκὸν ἀναπτύσσοντες ὕδωρ ̓Αθαμαντίδος ̔́Ελλης.
<tryph 1.219> μοῦνος δὲ πληγῇσιν ἑκούσια γυῖα χαραχθεὶς
<tryph 1.220> Αἰσιμίδης ἐλέλειπτο Σίνων, ἀπατήλιος ἥρως,
<tryph 1.221> κρυπτὸν ἐπὶ Τρώεσσι δόλον καὶ πήματα κεύθων.
<tryph 1.222> ὡς δ' ὁπότε σταλίκεσσι λίνον περικυκλώσαντες
<tryph 1.223> θηρσὶν ὀριπλανέεσσι λόχον πολυωπὸν ἔπηξαν
<tryph 1.224> ἀνέρες ἀγρευτῆρες: ὁ δ' ἐκκριδὸν οἶος ἀπ' ἄλλων,
<tryph 1.225> λαθρίδιος πυκινοῖσιν ὑπὸ πτόρθοισι δεδυκώς,
<tryph 1.226> δίκτυα παπταίνων ἔλαθεν θηροσκόπος ἀνήρ:
<tryph 1.227> ὣς τότε λωβητοῖσι περίστικτος μελέεσσι
<tryph 1.228> Τροίῃ λυγρὸν ὄλεθρον ἐμήδετο. κὰδ δέ οἱ ὤμους
<tryph 1.229> ἕλκεσι ποιητοῖσι κατέρρεε νήχυτον αἷμα.
<tryph 1.230> ἡ δὲ περὶ κλισίῃσιν ἐμαίνετο παννυχίη φλὸξ
<tryph 1.231> καπνὸν ἐρευγομένη περιδινέα φοιτάδι ῥιπῇ:
<tryph 1.232> ̔́Ηφαιστος δ' ἐκέλευεν ἐρίβρομος: ἐκ δὲ θυέλλας
<tryph 1.233> παντοίας ἐτίνασσεν ἐπιπνείουσα καὶ αὐτή,
<tryph 1.234> μήτηρ ἀθανάτοιο πυρός, φαεσίμβροτος ̔́Ηρη.
<tryph 1.235> ἤδη δὲ Τρώεσσι καὶ ̓Ιλιάδεσσι γυναιξὶν
<tryph 1.236> ὄρθρον ὑπὸ σκιόεντα πολύθροος ἤλυθε φήμη
<tryph 1.237> δήιον ἀγγέλλουσα φόβον σημάντορι καπνῷ.
<tryph 1.238> αὐτίκα δ' ἐξέθορον πυλέων πετάσαντες ὀχῆας
<tryph 1.239> πεζοί θ' ἱππῆές τε καὶ ἐς πεδίον προχέοντο
<tryph 1.240> διζόμενοι, μή τού τις ἔην δόλος ἄλλος ̓Αχαιῶν.
<tryph 1.241> οἱ δὲ θοοὺς οὐρῆας ὑποζεύξαντες ἀπήναις
<tryph 1.242> ἐκ πόλιος κατέβαινον ἅμα Πριάμῳ βασιλῆι
<tryph 1.243> ἄλλοι δημογέροντες: ἐλαφρότατοι δ' ἐγένοντο
<tryph 1.244> θαλπόμενοι περὶ παισίν, ὅσους λίπε φοίνιος ̓́Αρης,
<tryph 1.245> ὀσσόμενοι καὶ γῆρας ἐλεύθερον: οὐ μὲν ἔμελλον
<tryph 1.246> γηθήσειν ἐπὶ δηρόν, ἐπεὶ Διὸς ἤθελε βουλή.
<tryph 1.247> οἱ δ' ὅτε τεχνήεντος ἴδον δέμας αἰόλον ἵππου,
<tryph 1.248> θαύμασαν ἀμφιχυθέντες, ἅτ' ἠχήεντες ἰδόντες
<tryph 1.249> αἰετὸν ἀλκήεντα περικλάζουσι κολοιοί.
<tryph 1.250> τοῖσι δὲ τετρηχυῖα καὶ ἄκριτος ἔμπεσε βουλή:
<tryph 1.251> οἱ μὲν γὰρ πολέμῳ βαρυπενθέι κεκμηῶτες,
<tryph 1.252> ἵππον ἀπεχθήραντες, ἐπεὶ πέλεν ἔργον ̓Αχαιῶν,
<tryph 1.253> ἤθελον ἢ δολιχοῖσιν ἐπὶ κρημνοῖσιν ἀράξαι
<tryph 1.254> ἠὲ καὶ ἀμφιτόμοισι διαρρῆξαι πελέκεσσιν:
<tryph 1.255> οἱ δὲ νεοξέστοιο πεποιθότες ἔργμασι τέχνης
<tryph 1.256> ἀθανάτοις ἐκέλευον ἀρήιον ἵππον ἀνάψαι,
<tryph 1.257> ὕστερον ̓Αργείοιο μόθου σημήιον εἶναι.
<tryph 1.258> φραζομένοις δ' ἐπὶ τοῖσι παναίολα γυῖα κομίζων
<tryph 1.259> γυμνὸς ὑπὲρ πεδίοιο φάνη κεκακωμένος ἀνήρ:
<tryph 1.260> αἵματι δὲ σμώδιγγες ἀεικέϊ βεβριθυῖαι
<tryph 1.261> ἴχνια λωβήεντα θοῶν ἀνέφαινον ἱμάντων.
<tryph 1.262> αὐτίκα δὲ Πριάμοιο ποδῶν προπάροιθεν ἐλυσθεὶς
<tryph 1.263> ἱκεσίαις παλάμῃσι παλαιῶν ἥψατο γούνων,
<tryph 1.264> λισσόμενος δὲ γέροντα δολοπλόκον ἴαχε μῦθον:
<tryph 1.265> ἄνδρα μὲν ̓Αργείοισιν ὁμόπλοον εἴ μ' ἐλεαίρεις,
<tryph 1.266> Τρώων δὲ ῥυστῆρα καὶ ἄστεος εἴ με σαώσεις,
<tryph 1.267> Δαρδανίδη σκηπτοῦχε, καὶ ὕστατον ἐχθρὸν ̓Αχαιῶν—
<tryph 1.268> οἷά με λωβήσαντο θεῶν ὄπιν οὐκ ἀλέγοντες
<tryph 1.269> οὐδὲν ἀλιτραίνοντα, κακοὶ καὶ ἀπηνέες αἰεί:
<tryph 1.270> ὣς μέν ̓Αχιλλῆος γέρας ἥρπασαν Αἰακίδαο,
<tryph 1.271> ὣς δὲ Φιλοκτήτην ἔλιπον πεπεδημένον ὕδρῳ,
<tryph 1.272> ἔκτειναν δὲ καὶ αὐτὸν ἀγασσάμενοι Παλαμήδην.
<tryph 1.273> καὶ νῦν οἷά μ' ἔρεξαν ἀτάσθαλοι, οὕνεκα φεύγειν
<tryph 1.274> οὐκ ἔθελον σὺν τοῖσι, μένειν δ' ἐκέλευον ἑταίρους:
<tryph 1.275> οἱ δὲ νοοπλήγεσσιν ἀτασθαλίῃσι δαμέντες
<tryph 1.276> εἵματα μέν μ' ἀπέδυσαν, ἀεικελίῃσι δ' ἱμάσθλαις
<tryph 1.277> πᾶν δέμας οὐτήσαντες ἐπὶ ξείνῃ λίπον ἀκτῇ.
<tryph 1.278> ἀλλά, μάκαρ, πεφύλαξο Διὸς σέβας ἱκεσίοιο:
<tryph 1.279> χάρμα γὰρ ̓Αργείοισι γενήσομαι, εἴ κεν ἐάσῃς
<tryph 1.280> χερσὶν ὕπο Τρώων ἱκέτην καὶ ξεῖνον ὀλέσθαι.
<tryph 1.281> αὐτὰρ ἐγὼ πάντεσσιν ἐπάρκιος ἔσσομαι ὑμῖν
<tryph 1.282> μηκέτι δειμαίνειν πόλεμον παλίνορσον ̓Αχαιῶν.
<tryph 1.283> ὣς φάτο: τὸν δ' ὁ γέρων ἀγανῇ μειλίξατο φωνῇ:
<tryph 1.284> ξεῖνε, σὲ μὲν Τρώεσσι μεμιγμένον οὐκέτ' ἔοικε
<tryph 1.285> τάρβος ἔχειν: ἔφυγες γὰρ ἀνάρσιον ὕβριν ̓Αχαιῶν.
<tryph 1.286> αἰεὶ δ' ἡμέτερος φίλος ἔσσεαι, οὐδέ σε πάτρης
<tryph 1.287> οὐδὲ πολυκτεάνων θαλάμων γλυκὺς ἵμερος αἱρεῖ.
<tryph 1.288> ἀλλ' ἄγε καὶ σύ μοι εἰπέ, τί τοι τόδε θαῦμα τέτυκται,
<tryph 1.289> ἵππος, ἀμειλίκτοιο φόβου τέρας: εἰπὲ δὲ σεῖο
<tryph 1.290> οὔνομα καὶ γενεήν, ὁπόθεν δέ σε νῆες ἔνεικαν.
<tryph 1.291> τὸν δ' ἐπιθαρσήσας προσέφη πολυμήχανος ἥρως:
<tryph 1.292> ἐξερέω καὶ ταῦτα: σὺ γάρ μ' ἐθέλοντα κελεύεις.
<tryph 1.293> ἄργός μοι πόλις ἐστί, Σίνων δέ μοι οὔνομα κεῖται:
<tryph 1.294> αἴσιμον αὖ καλέουσιν ἐμὸν πολιὸν γενετῆρα:
<tryph 1.295> ἵππον δ' ̓Αργείοισι παλαίφατον εὗρεν ̓Επειός:
<tryph 1.296> εἰ μὲν γάρ μιν ἐᾶτε μένειν αὐτοῦ ἐνὶ χώρῃ,
<tryph 1.297> Τροίην θέσφατόν ἐστιν ἑλεῖν πόλιν ἔγχος ̓Αχαιῶν:
<tryph 1.298> εἰ δέ μιν ἁγνὸν ἄγαλμα λάβῃ νηοῖσιν ̓Αθήνη,
<tryph 1.299> φεύξονται προφυγόντες ἀνηνύστοις ἐπ' ἀέθλοις.
<tryph 1.300> ἀλλ' ἄγε δὴ σειρῇσι περίπλοκον ἀμφιβαλόντες
<tryph 1.301> ἕλκετ' ἐς ἀκρόπολιν μεγάλην χρυσήνιον ἵππον:
<tryph 1.302> ἄμμι δ' ̓Αθηναίη ἐρυσίπτολις ἡγεμονεύοι
<tryph 1.303> δαιδάλεον σπεύδουσα λαβεῖν ἀνάθημα καὶ αὐτή.
<tryph 1.304> ὣς ἄρ' ἔφη: καὶ τὸν μὲν ἄναξ ἐκέλευσε λαβόντα
<tryph 1.305> ἕσσασθαι χλαῖνάν τε χιτῶνά τε, τοὶ δέ, βοείαις
<tryph 1.306> δησάμενοι σειρῇσιν, ἐυπλέκτοισι κάλωσιν
<tryph 1.307> εἷλκον ὑπὲρ πεδίοιο, θοῶν ἐπιβήτορα κύκλων,
<tryph 1.308> ἵππον ἀριστήεσσι βεβυσμένον: οἱ δὲ πάροιθεν
<tryph 1.309> αὐλοὶ καὶ φόρμιγγες ὁμὴν ἐλίγαινον ἀοιδήν.
<tryph 1.310> σχέτλιον ἀφραδέων μερόπων γένος, οἷσιν ὁμίχλη
<tryph 1.311> ἄσκοπος ἐσσομένων: κενεῷ δ' ὑπὸ χάρματι πολλοὶ
<tryph 1.312> πολλάκις ἀγνώσσουσι περιπταίοντες ὀλέθρῳ.
<tryph 1.313> οἵη καὶ Τρώεσσι τότε φθισίμβροτος ἄτη
<tryph 1.314> ἐς πόλιν αὐτοκέλευθος ἐκώμασεν: οὐδέ τις ἀνδρῶν
<tryph 1.315> ᾔδεεν, οὕνεκα λάβρον ἐφέλκετο πένθος ἄλαστον.
<tryph 1.316> ἄνθεα δὲ δροσόεντος ἀμησάμενοι ποταμοῖο
<tryph 1.317> ἔστεφον αὐχενίους πλοκάμους σφετέροιο φονῆος.
<tryph 1.318> γαῖα δὲ χαλκείοισιν ἐρεικομένη περὶ κύκλοις
<tryph 1.319> δεινὸν ὑπεβρυχᾶτο, σιδήρειοι δὲ δι' αὐτῶν
<tryph 1.320> τριβόμενοι τρηχεῖαν ἀνέστενον ἄξονες ἠχήν:
<tryph 1.321> τετρίγει δὲ κάλων ξυνοχή, καὶ πᾶσα ταθεῖσα
<tryph 1.322> λιγνὺν αἰθαλόεσσαν ἕλιξ ἀνεκήκιε σειρή.
<tryph 1.323> πολλὴ δ' ἑλκόντων ἐνοπὴ καὶ κόμπος ὀρώρει:
<tryph 1.324> ἔβρεμε νυμφαίῃσιν ἅμα δρυσὶ δάσκιος ̓́Ιδη,
<tryph 1.325> ἴαχε καὶ Ξάνθου ποταμοῦ κυκλούμενον ὕδωρ,
<tryph 1.326> καὶ στόμα κεκλήγει Σιμοείσιον: οὐρανίη δὲ
<tryph 1.327> ἐκ Διὸς ἑλκόμενον πόλεμον μαντεύετο σάλπιγξ.
<tryph 1.328> οἱ δ' ἦγον προπάροιθεν: ὁδὸς δ' ἐβαρύνετο μακρὴ
<tryph 1.329> σχιζομένη ποταμοῖσι καὶ οὐ πεδίοισιν ὁμοίη.
<tryph 1.330> εἵπετο δ' αἰόλος ἵππος ἀρηιφίλους ἐπὶ βωμοὺς
<tryph 1.331> κυδιόων ὑπέροπλα, βίην δ' ἐπέρεισεν ̓Αθήνη
<tryph 1.332> χεῖρας ἐπιβρίσασα νεογλυφέων ἐπὶ μηρῶν.
<tryph 1.333> ὧδε θέων ἀκίχητος ἐπέδραμε θᾶσσον ὀιστοῦ
<tryph 1.334> Τρῶας ἐυσκάρθμοισιν ὁδοιπορίῃσι διώκων,
<tryph 1.335> εἰσόκε δὴ πυλέων ἐπεβήσατο Δαρδανιάων.
<tryph 1.336> αἱ δέ οἱ ἐρχομένῳ θυρέων πτύχες ἐστείνοντο:
<tryph 1.337> ἀλλ' ̔́Ηρη μὲν ἔλυσεν ἐπὶ δρόμον αὖθις ὁδοῖο
<tryph 1.338> πρόσθεν ἀναστέλλουσα, Ποσειδάων δ' ἀπὸ πύργων
<tryph 1.339> σταθμὸν ἀνοιγομένων πυλέων ἀνέκοπτε τριαίνῃ.
<tryph 1.340> Τρωιάδες δὲ γυναῖκες ἀνὰ πτόλιν ἄλλοθεν ἄλλαι,
<tryph 1.341> νύμφαι τε πρόγαμοί τε καὶ ἴδμονες Εἰλειθυίης,
<tryph 1.342> μολπῇ τ' ὀρχηθμῷ τε περὶ βρέτας εἱλίσσοντο:
<tryph 1.343> ἄλλαι δὲ χνοόωσαν ἀμελγόεναι χάριν ὄμβρου
<tryph 1.344> ὁλκῷ δουρατέῳ ῥοδέους στορέσαντο τάπητας.
<tryph 1.345> αἱ δὲ θαλασσαίης ἐπιμάζια νήματα μίτρης
<tryph 1.346> λυσάμεναι κλωστοῖσι κατέπλεκον ἄνθεσιν ἵππον.
<tryph 1.347> καί τις ἀπειρεσίοιο πίθου κρήδεμνον ἀνεῖσα
<tryph 1.348> χρυσείῳ προχέουσα κρόκῳ κεκερασμένον οἶνον
<tryph 1.349> γαῖαν ἀνεκνίσσωσε χυτὴν εὐώδεϊ πηλῷ.
<tryph 1.350> ἀνδρομέῃ δὲ βοῇ συνεβάλλετο θῆλυς ἰωή,
<tryph 1.351> καὶ παίδων ἀλαλητὸς ἐμίσγετο γήραος ἠχῇ.
<tryph 1.352> οἷαι δ' ἀφνειοῖο μετήλυδες ̓Ωκεανοῖο,
<tryph 1.353> χείματος ἀμφίπολοι, γεράνων στίχες ἠεροφώνων,
<tryph 1.354> κύκλον ἐπογμεύουσιν ἀλήμονος ὀρχηθμοῖο
<tryph 1.355> γειοπόνοις ἀρότῃσιν ἀπεχθέα κεκληγυῖαι:
<tryph 1.356> ὣς οἵγε κλαγγῇ τε δι' ἄστεος ἠδὲ κυδοιμῷ
<tryph 1.357> ἦγον ἐς ἀκρόπολιν βεβαρημένον ἔνδοθεν ἵππον.
<tryph 1.358> κούρη δὲ Πριάμοιο θεήλατος οὐκέτι μίμνειν
<tryph 1.359> ἤθελεν ἐν θαλάμοισι: διαρρήξασα δ' ὀχῆας
<tryph 1.360> ἔδραμεν ἠύτε πόρτις ἀήσυρος, ἥντε τυπεῖσαν
<tryph 1.361> κέντρον ἀνεπτοίησε βοορραίσταο μύωπος:
<tryph 1.362> ἡ δ' οὐκ εἰς ἀγέλην ποτιδέρκεται οὐδὲ βοτῆρι
<tryph 1.363> πείθεται οὐδὲ νομοῖο λιλαίεται, ἀλλὰ βελέμνῳ
<tryph 1.364> ὀξέι θηγομένη βοέων ἐξήλυθε θεσμῶν:
<tryph 1.365> τοίη μαντιπόλοιο βολῆς ὑπὸ νύγματι κούρη
<tryph 1.366> πλαζομένη κραδίην ἱερὴν ἀνεσείετο δάφνην.
<tryph 1.367> πάντη δ' ἐβρυχᾶτο κατὰ πτόλιν: οὐδὲ τοκήων
<tryph 1.368> οὐδὲ φίλων ἀλέγιζε: λίπεν δέ ἑ παρθένος αἰδώς.
<tryph 1.369> οὐχ οὕτω Θρήισσαν ἐνὶ δρυμοῖσι γυναῖκα
<tryph 1.370> νήδυμος αὐλὸς ἔτυψεν ὀρειμανέος Διονύσου,
<tryph 1.371> ἥτε θεῷ πληγεῖσα παρήορον ὄμμα τιταίνει
<tryph 1.372> γυμνὸν ἐπισσείουσα κάρη κυανάμπυκι κισσῷ,
<tryph 1.373> ὡς ἥγε πτερόεντος ἀναΐξασα νόοιο
<tryph 1.374> Κασσάνδρη θεόφοιτος ἐμαίνετο: πυκνὰ δὲ χαίτην
<tryph 1.375> κοπτομένη καὶ στέρνον ἀνίαχε μαινάδι φωνῇ:
<tryph 1.376> ὦ μέλεοι, τίνα τοῦτον ἀνάρσιον ἵππον ἄγοντες
<tryph 1.377> δαιμόνιοι μαίνεσθε καὶ ὑστατίην ἐπὶ νύκτα
<tryph 1.378> σπεύδετε καὶ πολέμοιο πέρας καὶ νήγρετον ὕπνον;
<tryph 1.379> δυσμενέων ὅδε κῶμος ἀρήιος: αἱ δέ που ἤδη
<tryph 1.380> τίκτουσιν μογερῆς ̔Εκάβης ὠδῖνες ὀνείρων,
<tryph 1.381> λήγει δ' ἀμβολιεργὸν ἔτος πολέμοιο λυθέντος.
<tryph 1.382> τοῖος ἀριστήων λόχος ἔρχεται, οὓς ἐπὶ χάρμην
<tryph 1.383> τεύχεσιν ἀστράπτοντας ἀμαυροτάτην ὑπὸ νύκτα
<tryph 1.384> τέξεται ὄβριμος ἵππος: ἐπὶ χθόνα δ' ἄρτι θορόντες
<tryph 1.385> ἐς μόθον ὁρμήσουσι τελειότατοι πολεμισταί.
<tryph 1.386> οὐ γὰρ ἐπ' ὠδίνεσσι μογοστόκον ἵππον ἀνεῖσαι
<tryph 1.387> ἀνδράσι τικτομένοισιν ἐπισχήσουσι γυναῖκες,
<tryph 1.388> αὐτὴ δ' Εἰλείθυια γενήσεται, ἥ μιν ἔτευξε:
<tryph 1.389> γαστέρα δὲ πλήθουσαν ἀνακλίνασα βοήσει
<tryph 1.390> μαῖα πολυκλαύτοιο τόκου πτολίπορθος ̓Αθήνη.
<tryph 1.391> καὶ δὴ πορφύρεον μὲν ἑλίσσεται ἔνδοθι πύργων
<tryph 1.392> αἵματος ἐκχυμένου πέλαγος καὶ κῦμα φόνοιο,
<tryph 1.393> δεσμά τε συμπαθέων πλέκεται περὶ χερσὶ γυναικῶν
<tryph 1.394> νυμφία, φωλεύει δ' ὑπὸ δούρασι κευθόμενον πῦρ.
<tryph 1.395> ὤμοι ἐμῶν ἀχέων, ὤμοι σέο, πάτριον ἄστυ,
<tryph 1.396> αὐτίκα λεπταλέη κόνις ἔσσεαι, οἴχεται ἔργον
<tryph 1.397> ἀθανάτων, προθέλυμνα θεμείλια Λαομέδοντος.
<tryph 1.398> καὶ σέ, πάτερ, καὶ μῆτερ, ὀδύρομαι, οἷά μοι ἤδη
<tryph 1.399> ἀμφότεροι πείσεσθε: σὺ μέν, πάτερ, οἰκτρὰ δεδουπὼς
<tryph 1.400> κείσεαι ̔Ερκείοιο Διὸς μεγάλου παρὰ βωμῷ:
<tryph 1.401> μῆτερ ἀριστοτόκεια, σὲ δὲ βροτέης ἀπὸ μορφῆς
<tryph 1.402> λυσσαλέην ἐπὶ παισὶ θεοὶ κύνα ποιήσουσι.
<tryph 1.403> δῖα Πολυξείνη, σὲ δὲ πατρίδος ἐγγύθι γαίης
<tryph 1.404> κεκλιμένην ὀλίγον δακρύσομαι: ὡς ὄφελέν τις
<tryph 1.405> ̓Αργείων ἐπὶ σοῖσι γόοις ὀλέσαι με καὶ αὐτήν.
<tryph 1.406> τίς γάρ μοι χρειὼ βιότου πλέον, εἴ με φυλάσσει
<tryph 1.407> οἰκτροτάτῳ θανάτῳ, ξείνη δέ με γαῖα καλύψει;
<tryph 1.408> τοιάδε μοι δέσποινα καὶ αὐτῷ δῶρον ἄνακτι
<tryph 1.409> ἀντὶ τόσων καμάτων ̓Αγαμέμνονι πότμον ὑφαίνει.
<tryph 1.410> ἀλλ' ἤδη φράζεσθε—τὰ δὲ γνώσεσθε παθόντες—
<tryph 1.411> καὶ νεφέλην ἀπόθεσθε, φίλοι, βλαψίφρονος ἄτης.
<tryph 1.412> ῥηγνύσθω πελέκεσσι δέμας πολυχανδέος ἵππου
<tryph 1.413> ἢ πυρὶ καιέσθω: δολόεντα δὲ σώματα κεῦθον
<tryph 1.414> ὀλλύσθω, μεγάλη δὲ ποθὴ Δαναοῖσι γενέσθω.
<tryph 1.415> καὶ τότε μοι δαίνυσθε καὶ ἐς χορὸν ὀτρύνεσθε
<tryph 1.416> στησάμενοι κρητῆρας ἐλευθερίης ἐρατεινῆς.
<tryph 1.417> ἡ μὲν ἔφη: τῇ δ' οὔτις ἐπείθετο: τὴν γὰρ ̓Απόλλων
<tryph 1.418> ἀμφότερον μάντιν τ' ἀγαθὴν καὶ ἄπιστον ἔθηκεν.
<tryph 1.419> τὴν δὲ πατὴρ ἐνένιπεν ὁμοκλήσας ἐπέεσσι:
<tryph 1.420> τίς σε πάλιν, κακόμαντι, δυσώνυμος ἤγαγε δαίμων,
<tryph 1.421> θαρσαλέη κυνόμυια; μάτην ὑλάους' ἀπερύκεις.
<tryph 1.422> οὔπω σοι κέκμηκε νόος λυσσώδεϊ νούσῳ,
<tryph 1.423> οὐδὲ παλιμφήμων ἐκορέσσαο λαβροσυνάων;
<tryph 1.424> ἀλλὰ καὶ ἡμετέρῃσιν ἐπαχνυμένη θαλίῃσιν
<tryph 1.425> ἤλυθες, ὁππότε πᾶσιν ἐλεύθερον ἦμαρ ἀνῆψεν
<tryph 1.426> ἡμῖν Ζεὺς Κρονίδης, ἐκέδασσε δὲ νῆας ̓Αχαιῶν.
<tryph 1.427> οὐδ' ἔτι δούρατα μακρὰ τινάσσεται, οὐδ' ἔτι τόξα
<tryph 1.428> ἕλκεται, οὐ ξιφέων σελαγή, σιγῶσι δ' ὀιστοί,
<tryph 1.429> ἀλλὰ χοροὶ καὶ μοῦσα μελίπνοος, οὐδ' ἔτι νείκη,
<tryph 1.430> οὐ μήτηρ ἐπὶ παιδὶ κινύρεται, οὐδ' ἐπὶ δῆριν
<tryph 1.431> ἄνδρα γυνὴ πέμψασα νέκυν δακρύσατο χήρη:
<tryph 1.432> ἵππον ἀνελκόμενον δέχεται πολιοῦχος ̓Αθήνη.
<tryph 1.433> παρθένε τολμήεσσα, σὺ δὲ πρὸ δόμοιο θοροῦσα
<tryph 1.434> ψεύδεα θεσπίζουσα καὶ ἄγρια μαργαίνουσα
<tryph 1.435> μοχθίζεις ἀτέλεστα καὶ ἱερὸν ἄστυ μιαίνεις.
<tryph 1.436> ἔρρ' οὕτως: ἡμῖν δὲ χοροὶ θαλίαι τε μέλονται.
<tryph 1.437> οὐ γὰρ ἔτι Τροίης ὑπὸ τείχεσι δεῖμα λέλειπται,
<tryph 1.438> οὐδ' ἔτι μαντιπόλοιο τεῆς κεχρήμεθα φωνῆς.
<tryph 1.439> ὣς εἰπὼν ἐκέλευσεν ἄγειν ἑτερόφρονα κούρην
<tryph 1.440> κεύθων ἐν θαλάμοισι: μόγις δ' ἀέκουσα τοκῆι
<tryph 1.441> πείθετο, παρθενίῳ δὲ περὶ κλιντῆρι πεσοῦσα
<tryph 1.442> κλαῖεν ἐπισταμένη τὸν ἑὸν μόρον: ἔβλεπε δ' ἤδη
<tryph 1.443> πατρίδος αἰθομένης ἐπὶ τείχεσι μαρνάμενον πῦρ.
<tryph 1.444> οἱ δὲ πολισσούχοιο θεῆς ὑπὸ νηὸν ̓Αθήνης
<tryph 1.445> ἵππον ἀναστήσαντες ἐυξέστων ἐπὶ βάθρων
<tryph 1.446> ἔφλεγον ἱερὰ καλὰ πολυκνίσσων ἐπὶ βωμῶν:
<tryph 1.447> ἀθάνατοι δ' ἀνένευον ἀνηνύστους ἑκατόμβας.
<tryph 1.448> εἰλαπίνη δ' ἐπίδημος ἔην καὶ ἀμήχανος ὕβρις,
<tryph 1.449> ὕβρις ἐλαφρίζουσα μέθην λυσήνορος οἴνου.
<tryph 1.450> ἀφραδίῃ τε βέβυστο, μεθημοσύνῃ τε κεχήνει
<tryph 1.451> πᾶσα πόλις, πυλέων δ' ὀλίγοις φυλάκεσσι μεμήλει:
<tryph 1.452> ἤδη γὰρ καὶ φέγγος ἐδύετο, δαιμονίη δὲ
<tryph 1.453> ̓́Ιλιον αἰπεινὴν ὀλεσίπτολις ἀμφέβαλεν νύξ.
<tryph 1.454> ̓Αργείῃ δ' ̔Ελένῃ πολιὸν δέμας ἀσκήσασα
<tryph 1.455> ἦλθε δολοφρονέουσα πολυφράδμων ̓Αφροδίτη,
<tryph 1.456> ἐκ δὲ καλεσσαμένη προσέφη πειθήμονι φωνῇ:
<tryph 1.457> νύμφα φίλη, καλέει σε πόσις Μενέλαος ἀγήνωρ
<tryph 1.458> ἵππῳ δουρατέῳ κεκαλυμμένος, ἀμφὶ δ' ̓Αχαιῶν
<tryph 1.459> ἡγεμόνες λοχόωσι τεῶν μνηστῆρες ἀέθλων.
<tryph 1.460> ἀλλ' ἴθι, μηδ' ἔτι τοι μελέτω Πριάμοιο γέροντος
<tryph 1.461> μήτ' ἄλλων Τρώων μήτ' αὐτοῦ Δηιφόβοιο:
<tryph 1.462> ἤδη γάρ σε δίδωμι πολυτλήτῳ Μενελάῳ.
<tryph 1.463> ὣς φαμένη θεὸς αὖθις ἀνέδραμεν: ἡ δὲ δόλοισι
<tryph 1.464> θελγομένη κραδίην θάλαμον λίπε κηώεντα,
<tryph 1.465> καί οἱ Δηίφοβος πόσις εἴπετο: τὴν δὲ κιοῦσαν
<tryph 1.466> Τρῳάδες ἑλκεχίτωνες ἐθηήσαντο γυναῖκες.
<tryph 1.467> ἡ δ' ὁπόθ' ὑψιμέλαθρον ἐς ἱερὸν ἦλθεν ̓Αθήνης,
<tryph 1.468> ἔστη παπταίνουσα φυὴν εὐήνορος ἵππου.
<tryph 1.469> τρὶς δὲ περιστείχουσα καὶ ̓Αργείους ἐρέθουσα
<tryph 1.470> πάσας ἠυκόμους ἀλόχους ὀνόμαζεν ̓Αχαιῶν
<tryph 1.471> φωνῇ λεπταλέῃ: τοὶ δ' ἔνδοθι θυμὸν ἄμυσσον
<tryph 1.472> ἀλγεινοὶ κατέχοντες ἐεργμένα δάκρυα σιγῇ.
<tryph 1.473> ἔστενε μὲν Μενέλαος, ἐπεὶ κλύε Τυνδαρεώνης,
<tryph 1.474> κλαῖε δὲ Τυδείδης μεμνημένος Αἰγιαλείης,
<tryph 1.475> οὔνομα δ' ἐπτοίησεν ̓Οδυσσέα Πηνελοπείης,
<tryph 1.476> ̓́Αντικλος δ' ὅτε κέντρον ἐδέξατο Λαοδαμείης,
<tryph 1.477> μοῦνος ἀμοιβαίην ἀνεβάλλετο γῆρυν ἀνοίξας:
<tryph 1.478> ἀλλ' ̓Οδυσεὺς κατέπαλτο καὶ ἀμφοτέρῃς παλάμῃσιν
<tryph 1.479> ἀμφιπεσὼν ἐπίεζεν ἐπειγόμενον στόμα λῦσαι.
<tryph 1.480> μάστακα δ' ἀρρήκτοισιν ἀλυκτοπέδῃσι μεμαρπὼς
<tryph 1.481> εἶχεν ἐπικρατέως: ὁ δ' ἐπάλλετο χερσὶ πιεσθείς,
<tryph 1.482> φεύγων ἀνδροφόνοιο πελώρια δεσμὰ σιωπῆς.
<tryph 1.483> καὶ τὸν μὲν λίπεν ἆσθμα φερέσβιον: οἱ δέ μιν ἄλλοι
<tryph 1.484> δάκρυσι λαθριδίοισι κατακλαύσαντες ̓Αχαιοὶ
<tryph 1.485> κοῖλον ἀποκρύψαντες ἐς ἰσχίον ἔνθεσαν ἵππου
<tryph 1.486> καὶ χλαῖναν μελέεσσιν ἐπὶ ψυχροῖσι βαλόντες.
<tryph 1.487> καί νύ κεν ἄλλον ἔθελγε γυνὴ δολόμητις ̓Αχαιῶν,
<tryph 1.488> εἰ μή οἱ βλοσυρῶπις ἀπ' αἰθέρος ἀντήσασα
<tryph 1.489> Παλλὰς ἐπηπείλησε, φίλου δ' ἐξήγαγε νηοῦ
<tryph 1.490> μούνῃ φαινομένη, στερεῇ δ' ἀπεπέμψατο φωνῇ:
<tryph 1.491> δειλαίη, τέο μέχρις ἀλιτροσύναι σε φέρουσι
<tryph 1.492> καὶ πόθος ἀλλοτρίων λεχέων καὶ Κύπριδος ἄτη;
<tryph 1.493> οὔποτε δ' οἰκτείρεις πρότερον πόσιν οὐδὲ θύγατρα
<tryph 1.494> ̔Ερμιόνην ποθέεις; ἔτι δὲ Τρώεσσιν ἀρήγεις;
<tryph 1.495> χάζεο καὶ θαλάμων ὑπερώιον εἰσαναβᾶσα
<tryph 1.496> σὺν πυρὶ μειλιχίῳ ποτιδέχνυσο νῆας ̓Αχαιῶν.
<tryph 1.497> ὣς φαμένη κενεὴν ἀπάτην ἐκέδασσε γυναικός.
<tryph 1.498> καὶ τὴν μὲν θαλαμόνδε πόδες φέρον: οἱ δὲ χοροῖο
<tryph 1.499> παυσάμενοι καμάτῳ ἀδδηκότες ἤριπον ὕπνῳ.
<tryph 1.500> καὶ δή που φόρμιγξ ἀνεπαύσατο, κεῖτο δὲ κάμνων
<tryph 1.501> αὐλὸς ἐπὶ κρητῆρι, κύπελλα δὲ πολλὰ χυθέντα
<tryph 1.502> αὐτομάτως ῥείεσκε καθελκομένων ἀπὸ χειρῶν.
<tryph 1.503> ἡσυχίη δὲ πόλιν κατεβόσκετο, νυκτὸς ἑταίρη,
<tryph 1.504> οὐδ' ὑλακὴ σκυλάκων ἠκούετο, πᾶσα δὲ σιγὴ
<tryph 1.505> εἱστήκει καλέουσα φόνον πνείουσαν ἀυτήν.
<tryph 1.506> ἤδη δὲ Τρώεσσιν ὀλέθριον εἷλκε τάλαντον
<tryph 1.507> Ζεὺς ταμίης πολέμοιο, μόγις δ' ἐλέλιξεν ̓Αχαιούς:
<tryph 1.508> χάζετο δ' ̓Ιλιόθεν Λυκίης ἐπὶ πίονα νηὸν
<tryph 1.509> ἀχνύμενος μεγάλοις ἐπὶ τείχεσι Φοῖβος ̓Απάλλων.
<tryph 1.510> αὐτίκα δ ̓Αργείοισιν ̓Αχιλλῆος παρὰ τύμβον
<tryph 1.511> ἀγγελίην ἀνάφαινε Σίνων εὐφεγγέι δαλῷ
<tryph 1.512> παννυχίη δ' ἑτάροισιν ὑπὲρ θαλάμοιο καὶ αὐτὴ
<tryph 1.513> εὐειδής ̔Ελένη χρυσέην ἐπεδείκνυτο πεύκην.
<tryph 1.514> ὡς δ' ὁπότε πλήθουσα πυρὸς γλαυκοῖο σελήνη
<tryph 1.515> οὐρανὸν αἰγλήεντα κατεχρύσωσε προσώπῳ:
<tryph 1.516> οὐχ ὅτε που γλωχῖνας ἀποξύνουσα κεραίης
<tryph 1.517> πρωτοφαὴς ὑπὸ μηνὸς ἀνίσταται ἄσκιον ἀχλύν,
<tryph 1.518> ἀλλ' ὅτε κυκλώσασα περίτροχον ὄμματος αὐγὴν
<tryph 1.519> ἀντιτύπους ἀκτῖνας ἐφέλκεται ἠελίοιο:
<tryph 1.520> τοίη μαρμαίρουσα Θεραπναίη τότε νύμφη
<tryph 1.521> οἴνοπα πῆχυν ἀνεῖλκε, φίλου πυρὸς ἡνιοχῆα.
<tryph 1.522> οἱ δὲ σέλας πυρσοῖο μετήορον ἀθρήσαντες
<tryph 1.523> νῆας ἀνεκρούσαντο παλιγγνάμπτοισι κελεύθοις
<tryph 1.524> ̓Αργεῖοι σπεύδοντες, ἅπας δ' ἠπείγετο ναύτης
<tryph 1.525> δηναιοῦ πολέμοιο τέλος διζήμενος εὑρεῖν.
<tryph 1.526> οἱ δ' αὐτοὶ πλωτῆρες ἔσαν κρατεροί τε μαχηταὶ
<tryph 1.527> ἀλλήλοις τ' ἐκέλευον ἐλαυνέμεν: αἱ δ' ἄρα νῆες
<tryph 1.528> ὠκύτεραι κραιπνῶν ἀνέμων ἀνέμων ταχυπειθέι ῥιπῇ
<tryph 1.529> ̓́Ιλιον εἰσανάγοντο Ποσειδάωνος ἀρωγῇ.
<tryph 1.530> ἐνθάδε δὴ πεζοί πρότεροι κίον, οἱ δ' ἐπέλειφθεν
<tryph 1.531> ἱππῆες κατόπισθεν, ὅπως μὴ Τρώιον ἵπποι
<tryph 1.532> λαὸν ἀναστήσωσιν ἀειρομένῳ χρεμετισμῷ.
<tryph 1.533> οἱ δ' ἕτεροι γλαφυρῆς ἀπὸ γαστέρος ἔρρεον ἵππου,
<tryph 1.534> τευχησταὶ βασιλῆες, ἀπὸ δρυὸς οἶα μέλισσαι,
<tryph 1.535> αἵτ' ἐπεὶ οὖν ἔκαμον πολυχανδέος ἔνδοθι σίμβλου
<tryph 1.536> κηρὸν ὑφαίνουσαι μελιηδέα ποικιλοτέχναι,
<tryph 1.537> ἐς νομὸν εὐγυάλοιο κατ' ἄγγεος ἀμφιχυθεῖσαι
<tryph 1.538> νύγμασι πημαίνουσι παραστείχοντας ὁδίτας:
<tryph 1.539> ὣς Δαναοὶ κρυφίοιο λόχου κληῖδας ἀνέντες
<tryph 1.540> θρῷσκον ἐπὶ Τρώεσσι καὶ εἰσέτι κοῖτον ἔχοντας
<tryph 1.541> χαλκείου θανάτοιο κακοῖς ἐκάλυψαν ὀνείροις.
<tryph 1.542> νήχετο δ' αἵματι γαῖα, βοὴ δ' ἄλληκτος ὀρώρει
<tryph 1.543> Τρώων φευγόντων, ἐστείνετο δ' ̓́Ιλιος ἱρὴ
<tryph 1.544> πιπτόντων νεκύων, οἱ δ' ἀνδροφόνῳ κολοσυρτῷ
<tryph 1.545> ἔζεον ἔνθα καὶ ἔνθα μεμηνότες οἶα λέοντες
<tryph 1.546> σώμασιν ἀρτιφάτοισι γεφυρώσαντες ἀγυιάς.
<tryph 1.547> Τρωιάδες δὲ γυναῖκες ὑπέρ τεγέων ἀίουσαι
<tryph 1.548> αἱ μὲν ἐλευθερίης ἐρατῆς ἔτι διψώουσαι
<tryph 1.549> αὐχένας ἐς θάνατον δειλοῖς ὑπέβαλλον ἀκοίταις,
<tryph 1.550> αἱ δὲ φίλοις ἐπὶ παισί, χελιδόνες οἷάτε κοῦφαι,
<tryph 1.551> μητέρες ὠδύροντο: νέη δέ τις ἀσπαίροντα
<tryph 1.552> ἠίθεον κλαύσασα θανεῖν ἔσπευδε καὶ αὐτὴ
<tryph 1.553> οὐδὲ δορυκτήτοισιν ὁμοῦ δεσμοῖσιν ἕπεσθαι
<tryph 1.554> ἤθελεν, ἀλλ' ἐχόλωσε καὶ οὐκ ἐθέλοντα φονῆα
<tryph 1.555> καὶ ξυνὸν λέχος ἔσχεν ὀφειλόμενον παρακοίτῃ.
<tryph 1.556> πολλαὶ δ' ἠλιτόμηνα καὶ ἄπνοα τέκνα φέρουσαι
<tryph 1.557> γαστέρος ὠμοτόκοιο χύδην ὠδῖνα μεθεῖσαι
<tryph 1.558> ῥιγεδανῶς σὺν παισὶν ἀπεψύχοντο καὶ αὐταί.
<tryph 1.559> παννυχίη δ' ἐχόρευσεν ἀνὰ πτόλιν, οἷα θύελλα,
<tryph 1.560> κύμασι παφλάζουσα πολυφλοίσβου πολέμοιο
<tryph 1.561> αἵματος ἀκρήτοιο μέθης ἐπίκωμος ̓Ενυώ.
<tryph 1.562> σὺν δ' ̓́Ερις οὐρανόμηκες ἀναστήσασα κάρηνον
<tryph 1.563> ̓Αργείους ὀρόθυνεν, ἐπεὶ καὶ φοίνιος ̓́Αρης
<tryph 1.564> ὀψὲ μὲν ἀλλὰ καὶ ὣς πολέμων ἑτεραλκέα νίκην
<tryph 1.565> ἦλθε φέρων Δαναοῖσι καὶ ἀλλοπρόσαλλον ἀρωγήν.
<tryph 1.566> ἴαχε δὲ γλαυκῶπις ἐπ' ἀκροπόληος ̓Αθήνη
<tryph 1.567> αἰγίδα κινήσασα, Διὸς σάκος, ἔτρεμε δ' αἰθὴρ
<tryph 1.568> ̔́Ηρης σπερχομένης, ἐπὶ δ' ἔβραχε γαῖα βαρεῖα
<tryph 1.569> παλλομένη τριόδοντι Ποσειδάωνος ἀκωκῇ,
<tryph 1.570> ἔφριξεν δ' ̓Αίδης, χθονίων δ' ἐξέδρακε θώκων
<tryph 1.571> ταρβήσας, μή πού τι Διὸς μέγα χωσαμένοιο
<tryph 1.572> πᾶν γένος ἀνθρώπων κατάγοι ψυχοστόλος ̔Ερμῆς.
<tryph 1.573> πάντα δ' ὁμοῦ κεκύκητο, φόνος δέ τις ἄκριτος ἦεν:
<tryph 1.574> τοὺς μὲν γὰρ φεύγοντας ἐπὶ Σκαιῇσι πύλῃσι
<tryph 1.575> κτεῖνον ἐφεστηῶτες, ὁ δ' ἐξ εὐνῆς ἀνορούσας
<tryph 1.576> τεύχεα μαστεύων δνοφερῇ περικάππεσεν αἰχμῇ.
<tryph 1.577> καί τις ὑπὸ σκιόεντι δόμῳ κεκρυμμένος ἀνήρ,
<tryph 1.578> ξεῖνος ἐών, ἐκάλεσσεν ὀιόμενος φίλον εἶναι:
<tryph 1.579> νήπιος, οὐ μὲν ἔμελλεν ἐνηέι φωτὶ μιγῆναι,
<tryph 1.580> ξείνια δ' ἐχθρὰ κόμισσεν: ὑπέρ τέγεος δέ τις ἄλλος
<tryph 1.581> μήπω παπταίνων τι θοῷ διέπιπτεν ὀιστῷ.
<tryph 1.582> καί τινες ἀλγεινῷ κραδίην βεβαρηότες οἴνῳ,
<tryph 1.583> ἐκπλαγέες ποτὶ δοῦπον, ἐπειγόμενοι καταβῆναι,
<tryph 1.584> κλίμακος ἐξελάθοντο καθ' ὑψηλῶν τε μελάθρων
<tryph 1.585> ἔκπεσον ἀγνώσσοντες, ἐπαυχενίους δὲ λυθέντες
<tryph 1.586> ἀστραγάλους ἐάγησαν, ὁμοῦ δ' ἐξήρυγον οἶνον.
<tryph 1.587> πολλοὶ δ' εἰς ἕνα χῶρον ἀολλέες ἐκτείνοντο
<tryph 1.588> μαρνάμενοι, πολλοὶ δὲ διωκόμενοι κατὰ πύργων
<tryph 1.589> ἤριπον εἰς ̓Αίδαο πανύστατον ἅλμα θορόντες.
<tryph 1.590> παῦροι δὲ στεινῆς διὰ κοιλάδος, οἷάτε φῶρες,
<tryph 1.591> πατρίδος ὀλλυμένης ἔλαθον χειμῶνα φυγόντες.
<tryph 1.592> οἱ δ' ἔνδον πολέμῳ τε καὶ ἀχλύι κυμαίνοντες,
<tryph 1.593> ἀνδράσιν οἰχομένοισι καὶ οὐ φεύγουσιν ὁμοῖοι,
<tryph 1.594> πίπτον ἐπ' ἀλλήλοισι: πόλις δ' οὐ χάνδανε λύθρον
<tryph 1.595> ἀνδρῶν χηρεύουσα, περιπλήθουσα δὲ νεκρῶν.
<tryph 1.596> οὐδέ τι φειδωλή τις ἐγίνετο: φοιταλέῃ δὲ
<tryph 1.597> σπερχόμενοι μάστιγι φιλαγρύπνοιο κυδοιμοῦ
<tryph 1.598> οὐδὲ θεῶν ὄπιν εἶχον, ἀθεσμοτάτης δ' ὑπὸ ῥιπῆς
<tryph 1.599> ἀθανάτων ἔχραινον ἀπενθέας αἵματι βωμούς.
<tryph 1.600> οἰκτρότατοι δὲ γέροντες ἀτιμοτάτοισι φόνοισιν
<tryph 1.601> οὐδ' ὀρθοὶ κτείνοντο, χαμαὶ δ' ἱκετήσια γυῖα
<tryph 1.602> τεινάμενοι πολιοῖσι κατεκλίνοντο καρήνοις.
<tryph 1.603> πολλὰ δὲ νήπια τέκνα μινυνθαδίων ἀπὸ μαζῶν
<tryph 1.604> μητέρος ἡρπάζοντο καὶ οὐ νοέοντα τοκήων
<tryph 1.605> ἀμπλακίας ἀπέτινον, ἀνημέλκτου δὲ γάλακτος
<tryph 1.606> παιδὶ μάτην ὀρέγουσα χοὰς ἐκόμισσε τιθήνη.
<tryph 1.607> οἰωνοί τε κύνες τε κατὰ πτόλιν ἄλλοθεν ἄλλοι,
<tryph 1.608> ἠέριοι πεζοί τε συνέστιοι εἰλαπινασταί,
<tryph 1.609> αἷμα μέλαν πίνοντες ἀμείλιχον εἶχον ἐδωδήν,
<tryph 1.610> καὶ τῶν μὲν κλαγγὴ φόνον ἔπνεεν, οἱ δ' ὑλάοντες
<tryph 1.611> ἄγρια κοπτομένοισιν ἐπ' ἀνδράσιν ὠρύοντο,
<tryph 1.612> νηλέες, οὐδ' ἀλέγιζον ἑοὺς ἐρύοντες ἄνακτας.
<tryph 1.613> τὼ δὲ γυναιμανέος ποτὶ δώματα Δηιφόβοιο
<tryph 1.614> στελλέσθην ̓Οδυσσεύς τε καὶ εὐχαίτης Μενέλαος
<tryph 1.615> καρχαλέοισι λύκοισιν ἐοικότες, οἵθ' ὑπὸ νύκτα
<tryph 1.616> χειμερίην φονόωντες ἀσημάντοις ἐπὶ μήλοις
<tryph 1.617> οἴχονται, κάματον δὲ κατατρύχουσι νομήων.
<tryph 1.618> ἔνθα δύω περ ἐόντες ἀπειρεσίοισιν ἔμιχθεν
<tryph 1.619> ἀνδράσι δυσμενέεσσι: νέη δ' ἠγείρετο χάρμη
<tryph 1.620> τῶν μὲν ἐπορνυμένων, τῶν δ' ὑψόθεν ἐκ θαλάμοιο
<tryph 1.621> βαλλόντων λιθάκεσσι καὶ ὠκυμόροισιν ὀιστοῖς.
<tryph 1.622> ἀλλὰ καὶ ὣς ὑπέροπλα καρήατα πυργώσαντες
<tryph 1.623> ἀρρήκτοις κορύθεσσι καὶ ἀσπίσι κυκλώσαντες
<tryph 1.624> εἰσέθορον μέγα δῶμα: καὶ ἀντίβιον μὲν ὅμιλον,
<tryph 1.625> θῆρας δειμαλέους, ἐλάων ἐδάιξεν ̓Οδυσσεύς,
<tryph 1.626> ̓Ατρείδης δ' ἑτέρωθεν ὑποπτήξαντα διώξας
<tryph 1.627> Δηίφοβον κατέμαρψε, μέσην κατὰ γαστέρα τύψας
<tryph 1.628> ἧπαρ ὀλισθηρῇσι συνεξέχεεν χολάδεσσιν.
<tryph 1.629> ὣς ὁ μὲν αὐτόθι κεῖτο λελασμένος ἱπποσυνάων,
<tryph 1.630> τῷ δ' ἕπετο τρομέουσα δορυκτήτη παράκοιτις
<tryph 1.631> ἄλλοτε μὲν χαίρουσα κακῶν ἐπὶ τέρματι μόχθων,
<tryph 1.632> ἄλλοτε δ' αἰδομένη, τοτὲ δ' ὀψέ περ ὡς ἐν ὀνείρῳ
<tryph 1.633> λαθρίδιον στενάχουσα φίλης μιμνῄσκετο πάτρης.
<tryph 1.634> Αἰακίδης δὲ γέροντα Νεοπτόλεμος βασιλῆα
<tryph 1.635> πήμασι κεκμηῶτα παρ' ̔Ερκείῳ κτάνε βωμῷ
<tryph 1.636> οἶκτον ἀπωσάμενος πατρώιον: οὐδὲ λιτάων
<tryph 1.637> ἔκλυεν, οὐ Πηλῆος ὁρώμενος ἥλικα χαίτην
<tryph 1.638> ᾐδέσαθ', ἧς ὕπο θυμὸν ἀπέκλασεν ἠδὲ γέροντος
<tryph 1.639> καίπερ ἐὼν βαρύμηνις ἐφείσατο τὸ πρὶν ̓Αχιλλεύς.
<tryph 1.640> σχέτλιος, ἦ μὲν ἔμελλε καὶ αὐτῷ πότμος ὁμοῖος
<tryph 1.641> ἑσπέσθαι παρὰ βωμὸν ἀληθέος ̓Απόλλωνος
<tryph 1.642> ὕστερον, ὁππότε μιν ζαθέου δηλήμονα νηοῦ
<tryph 1.643> Δελφὸς ἀνὴρ ἐλάσας ἱερῇ κατέπεφνε μαχαίρῃ.
<tryph 1.644> ἡ δὲ κυβιστήσαντα διηερίων ἀπὸ πύργων—
<tryph 1.645> χειρὸς ̓Οδυσσείης ὀλοὸν βέλος—ἀθρήσασα
<tryph 1.646> ̓Ανδρομάχη μινύωρον ἐκώκυεν ̓Αστυάνακτα.
<tryph 1.647> Κασσάνδρην δ' ᾔσχυνεν ̓Οιλῆος ταχὺς Αἴας
<tryph 1.648> Παλλάδος ἀχράντοιο θεῆς ὑπὸ γοῦνα πεσοῦσαν:
<tryph 1.649> ἡ δὲ βίην ἀνένευσε θεή, τὸ πρόσθεν ἀρηγὼν
<tryph 1.650> ἀνθ' ἑνὸς ̓Αργείοισιν ἐχώσατο πᾶσιν ̓Αθήνη.
<tryph 1.651> Αἰνείαν δ' ἔκλεψε καὶ ̓Αγχίσην ̓Αφροδίτη
<tryph 1.652> οἰκτείρουσα γέροντα καὶ υἱέα, τῆλε δὲ πάτρης
<tryph 1.653> Αὐσονίην ἀπένασσε: θεῶν δ' ἐτελείετο βουλὴ
<tryph 1.654> Ζηνὸς ἐπαινήσαντος, ἵνα κράτος ἄφθιτον εἴη
<tryph 1.655> παισὶ καὶ υἱωνοῖσιν ἀρηιφίλης ̓Αφροδίτης.
<tryph 1.656> τέκνα δὲ καὶ γενεὴν ̓Αντήνορος ἀντιθέοιο
<tryph 1.657> ̓Ατρείδης ἐφύλαξε, φιλοξείνοιο γέροντος,
<tryph 1.658> μειλιχίης προτέρης τίνων χάριν ἠδὲ τραπέζης
<tryph 1.659> κείνης, ᾗ μιν ἔδεκτο γυνὴ πρηεῖα Θεανώ.
<tryph 1.660> δειλὴ Λαοδίκη, σὲ δὲ πατρίδος ἐγγύθι γαίης
<tryph 1.661> γαῖα περιπτύξασα κεχηνότι δέξατο κόλπῳ:
<tryph 1.662> οὐδέ σε Θησείδης ̓Ακάμας οὐδ' ἄλλος ̓Αχαιῶν
<tryph 1.663> ἤγαγε ληιδίην, ἔθανες δ' ἅμα πατρίδι γαίῃ.
<tryph 1.664> πᾶσαν δ' οὐκ ἂν ἔγωγε μόθου χύσιν ἀείσαιμι
<tryph 1.665> κρινάμενος τὰ ἕκαστα καὶ ἄλγεα νυκτὸς ἐκείνης:
<tryph 1.666> Μουσάων ὅδε μόχθος, ἐγὼ δ' ἅπερ ἵππον ἐλάσσω
<tryph 1.667> τέρματος ἀμφιέλισσαν ἐπιψαύουσαν ἀοιδήν.
<tryph 1.668> ἄρτι γὰρ ἀντολίηθεν ἀπόσσυτος ̓Ωκεανοῖο
<tryph 1.669> ἠρέμα λευκαίνουσα κατέγραφεν ἠέρα πολλήν,
<tryph 1.670> νύκτα διαρρήξασα μιαιφόνον ἱππότις ̓Ηώς:
<tryph 1.671> οἱ δ' ἐπαγαλλόμενοι πολέμων ὑπεραυχέι νίκῃ
<tryph 1.672> πάντοσε παπταίνεσκον ἀνὰ πτόλιν, εἴ τινες ἄλλοι
<tryph 1.673> κλεπτόμενοι φεύγουσι φόνου πάνδημον ἀυτήν.
<tryph 1.674> ἀλλ' οἱ μὲν δέδμηντο λίνῳ θανάτοιο πανάγρῳ,
<tryph 1.675> ἰχθύες ὡς ἁλίῃσιν ἐπὶ ψαμάθοισι χυθέντες,
<tryph 1.676> ̓Αργεῖοι δ' ἀπὸ μὲν μεγάρων νεοτευχέα κόσμον
<tryph 1.677> ἐξέφερον, νηῶν ἀναθήματα, πολλὰ δ' ἐρήμων
<tryph 1.678> ἥρπαζον θαλάμων κειμήλια: σὺν δὲ γυναῖκας
<tryph 1.679> ληιδίας σὺν παισὶν ἄγον ποτὶ νῆας ἀνάγκῃ.
<tryph 1.680> τείχεσι δὲ πτολίπορθον ἐπὶ φλόγα θωρήξαντες
<tryph 1.681> ἔργα Ποσειδάωνος ἰῇ συνέχευον ἀυτμῇ.
<tryph 1.682> αὐτοῦ καὶ μέγα σῆμα φίλοις ἀστοῖσιν ἐτύχθη
<tryph 1.683> ̓́Ιλιος αἰθαλόεσσα: πυρὸς δ' ὀλεσίπτολιν ἄτην
<tryph 1.684> Ξάνθος ἰδὼν ἔκλαυσε γόων ἁλιμυρέι πηγῇ,
<tryph 1.685> ̔Ηφαίστῳ δ' ὑπόεικεν ἀτυζόμενος χόλον ̔́Ηρης.
<tryph 1.686> οἱ δὲ Πολυξείνης ἐπιτύμβιον αἷμα χέαντες,
<tryph 1.687> υῆνιν ἱλασσάμενοι τεθνειότος Αἰακίδαο
<tryph 1.688> Τρωιάδας τε γυναῖκας ἐλάγχανον, ἄλλα τε πάντα
<tryph 1.689> χρυσὸν ἐμοιρήσαντο καὶ ἄργυρον: οἷσι βαθείας
<tryph 1.690> νῆας ἐπαχθήσαντες ἐριγδούπου διὰ πόντου
<tryph 1.691> ἐκ Τροίης ἀνάγοντο μόθον τελέσαντες ̓Αχαιοί.
