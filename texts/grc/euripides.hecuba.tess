<eur. hec. 1> ̔́Ηκω νεκρῶν κευθμῶνα καὶ σκότου πύλας
<eur. hec. 2> λιπών, ἵν' ̔́Αιδης χωρὶς ᾤκισται θεῶν,
<eur. hec. 3> Πολύδωρος, ̔Εκάβης παῖς γεγὼς τῆς Κισσέως
<eur. hec. 4> Πριάμου τε πατρός, ὅς μ', ἐπεὶ Φρυγῶν πόλιν
<eur. hec. 5> κίνδυνος ἔσχε δορὶ πεσεῖν ̔Ελληνικῷ,
<eur. hec. 6> δείσας ὑπεξέπεμψε Τρωικῆς χθονὸς
<eur. hec. 7> Πολυμήστορος πρὸς δῶμα Θρῃκίου ξένου,
<eur. hec. 8> ὃς τήνδ' ἀρίστην Χερσονησίαν πλάκα
<eur. hec. 9> σπείρει, φίλιππον λαὸν εὐθύνων δορί.
<eur. hec. 10> πολὺν δὲ σὺν ἐμοὶ χρυσὸν ἐκπέμπει λάθρᾳ
<eur. hec. 11> πατήρ, ἵν', εἴ ποτ' ̓Ιλίου τείχη πέσοι,
<eur. hec. 12> τοῖς ζῶσιν εἴη παισὶ μὴ σπάνις βίου.
<eur. hec. 13> νεώτατος δ' ἦ Πριαμιδῶν, ὃ καί με γῆς
<eur. hec. 14> ὑπεξέπεμψεν: οὔτε γὰρ φέρειν ὅπλα
<eur. hec. 15> οὔτ' ἔγχος οἷός τ' ἦ νέῳ βραχίονι.
<eur. hec. 16> ἕως μὲν οὖν γῆς ὄρθ' ἔκειθ' ὁρίσματα
<eur. hec. 17> πύργοι τ' ἄθραυστοι Τρωικῆς ἦσαν χθονὸς
<eur. hec. 18> ̔́Εκτωρ τ' ἀδελφὸς οὑμὸς εὐτύχει δορί,
<eur. hec. 19> καλῶς παρ' ἀνδρὶ Θρῃκὶ πατρῴῳ ξένῳ
<eur. hec. 20> τροφαῖσιν ὥς τις πτόρθος ηὐξόμην, τάλας:
<eur. hec. 21> ἐπεὶ δὲ Τροία θ' ̔́Εκτορός τ' ἀπόλλυται
<eur. hec. 22> ψυχή, πατρῴα θ' ἑστία κατεσκάφη,
<eur. hec. 23> αὐτὸς δὲ βωμῷ πρὸς θεοδμήτῳ πίτνει
<eur. hec. 24> σφαγεὶς ̓Αχιλλέως παιδὸς ἐκ μιαιφόνου,
<eur. hec. 25> κτείνει με χρυσοῦ τὸν ταλαίπωρον χάριν
<eur. hec. 26> ξένος πατρῷος καὶ κτανὼν ἐς οἶδμ' ἁλὸς
<eur. hec. 27> μεθῆχ', ἵν' αὐτὸς χρυσὸν ἐν δόμοις ἔχῃ.
<eur. hec. 28> κεῖμαι δ' ἐπ' ἀκταῖς, ἄλλοτ' ἐν πόντου σάλῳ,
<eur. hec. 29> πολλοῖς διαύλοις κυμάτων φορούμενος,
<eur. hec. 30> ἄκλαυτος ἄταφος: νῦν δ' ὑπὲρ μητρὸς φίλης
<eur. hec. 31> ̔Εκάβης ἀίσσω, σῶμ' ἐρημώσας ἐμόν,
<eur. hec. 32> τριταῖον ἤδη φέγγος αἰωρούμενος,
<eur. hec. 33> ὅσονπερ ἐν γῇ τῇδε Χερσονησίᾳ
<eur. hec. 34> μήτηρ ἐμὴ δύστηνος ἐκ Τροίας πάρα.
<eur. hec. 35> πάντες δ' ̓Αχαιοὶ ναῦς ἔχοντες ἥσυχοι
<eur. hec. 36> θάσσους' ἐπ' ἀκταῖς τῆσδε Θρῃκίας χθονός:
<eur. hec. 37> ὁ Πηλέως γὰρ παῖς ὑπὲρ τύμβου φανεὶς
<eur. hec. 38> κατέσχ' ̓Αχιλλεὺς πᾶν στράτευμ' ̔Ελληνικόν,
<eur. hec. 39> πρὸς οἶκον εὐθύνοντας ἐναλίαν πλάτην:
<eur. hec. 40> αἰτεῖ δ' ἀδελφὴν τὴν ἐμὴν Πολυξένην
<eur. hec. 41> τύμβῳ φίλον πρόσφαγμα καὶ γέρας λαβεῖν.
<eur. hec. 42> καὶ τεύξεται τοῦδ', οὐδ' ἀδώρητος φίλων
<eur. hec. 43> ἔσται πρὸς ἀνδρῶν: ἡ πεπρωμένη δ' ἄγει
<eur. hec. 44> θανεῖν ἀδελφὴν τῷδ' ἐμὴν ἐν ἤματι.
<eur. hec. 45> δυοῖν δὲ παίδοιν δύο νεκρὼ κατόψεται
<eur. hec. 46> μήτηρ, ἐμοῦ τε τῆς τε δυστήνου κόρης.
<eur. hec. 47> φανήσομαι γάρ, ὡς τάφου τλήμων τύχω,
<eur. hec. 48> δούλης ποδῶν πάροιθεν ἐν κλυδωνίῳ.
<eur. hec. 49> τοὺς γὰρ κάτω σθένοντας ἐξῃτησάμην
<eur. hec. 50> τύμβου κυρῆσαι κἀς χέρας μητρὸς πεσεῖν.
<eur. hec. 51> τοὐμὸν μὲν οὖν ὅσονπερ ἤθελον τυχεῖν
<eur. hec. 52> ἔσται: γεραιᾷ δ' ἐκποδὼν χωρήσομαι
<eur. hec. 53> ̔Εκάβῃ: περᾷ γὰρ ἥδ' ὑπὸ σκηνῆς πόδα
<eur. hec. 54> ̓Αγαμέμνονος, φάντασμα δειμαίνους' ἐμόν.
<eur. hec. 54b> φεῦ:
<eur. hec. 55> ὦ μῆτερ ἥτις ἐκ τυραννικῶν δόμων
<eur. hec. 56> δούλειον ἦμαρ εἶδες, ὡς πράσσεις κακῶς
<eur. hec. 57> ὅσονπερ εὖ ποτ': ἀντισηκώσας δέ σε
<eur. hec. 58> φθείρει θεῶν τις τῆς πάροιθ' εὐπραξίας.
<eur. hec. 59> ἄγετ', ὦ παῖδες, τὴν γραῦν πρὸ δόμων,
<eur. hec. 60> ἄγετ' ὀρθοῦσαι τὴν ὁμόδουλον,
<eur. hec. 61> Τρῳάδες, ὑμῖν, πρόσθε δ' ἄνασσαν:
<eur. hec. 62> λάβετε φέρετε πέμπετ' ἀείρετέ μου
<eur. hec. 63> γεραιᾶς χειρὸς προσλαζύμεναι:
<eur. hec. 65> κἀγὼ σκολιῷ σκίπωνι χερὸς
<eur. hec. 66> διερειδομένα σπεύσω βραδύπουν
<eur. hec. 67> ἤλυσιν ἄρθρων προτιθεῖσα.
<eur. hec. 68> ὦ στεροπὰ Διός, ὦ σκοτία νύξ,
<eur. hec. 69> τί ποτ' αἴρομαι ἔννυχος οὕτω
<eur. hec. 70> δείμασι, φάσμασιν; ὦ πότνια Χθών,
<eur. hec. 71> μελανοπτερύγων μῆτερ ὀνείρων,
<eur. hec. 72> ἀποπέμπομαι ἔννυχον ὄψιν,
<eur. hec. 73> ἣν περὶ παιδὸς ἐμοῦ τοῦ σῳζομένου κατὰ Θρῄκην
<eur. hec. 75> ἀμφὶ Πολυξείνης τε φίλης θυγατρὸς δι' ὀνείρων
<eur. hec. 76> εἶδον γὰρ φοβερὰν ὄψιν ἔμαθον ἐδάην.
<eur. hec. 77> ὦ χθόνιοι θεοί, σώσατε παῖδ' ἐμόν,
<eur. hec. 80> ὃς μόνος οἴκων ἄγκυρ' ἔτ' ἐμῶν
<eur. hec. 81> τὴν χιονώδη Θρῄκην κατέχει
<eur. hec. 82> ξείνου πατρίου φυλακαῖσιν.
<eur. hec. 83> ἔσται τι νέον:
<eur. hec. 84> ἥξει τι μέλος γοερὸν γοεραῖς.
<eur. hec. 85> οὔποτ' ἐμὰ φρὴν ὧδ' ἀλίαστος
<eur. hec. 86> φρίσσει, ταρβεῖ.
<eur. hec. 87> ποῦ ποτε θείαν ̔Ελένου ψυχὰν
<eur. hec. 88> καὶ Κασάνδραν ἐσίδω, Τρῳάδες,
<eur. hec. 89> ὥς μοι κρίνωσιν ὀνείρους;
<eur. hec. 90> εἶδον γὰρ βαλιὰν ἔλαφον λύκου αἵμονι χαλᾷ
<eur. hec. 91> σφαζομέναν, ἀπ' ἐμῶν γονάτων σπασθεῖσαν ἀνοίκτως.
<eur. hec. 92> καὶ τόδε δεῖμά μοι: ἦλθ' ὑπὲρ ἄκρας
<eur. hec. 93> τύμβου κορυφᾶς
<eur. hec. 94> φάντασμ' ̓Αχιλέως: ᾔτει δὲ γέρας
<eur. hec. 95> τῶν πολυμόχθων τινὰ Τρωιάδων.
<eur. hec. 96> ἀπ' ἐμᾶς ἀπ' ἐμᾶς οὖν τόδε παιδὸς
<eur. hec. 97> πέμψατε, δαίμονες, ἱκετεύω.
<eur. hec. 98> ̔Εκάβη, σπουδῇ πρός ς' ἐλιάσθην
<eur. hec. 99> τὰς δεσποσύνους σκηνὰς προλιποῦς',
<eur. hec. 100> ἵν' ἐκληρώθην καὶ προσετάχθην
<eur. hec. 101> δούλη, πόλεως ἀπελαυνομένη
<eur. hec. 102> τῆς ̓Ιλιάδος, λόγχης αἰχμῇ
<eur. hec. 103> δοριθήρατος πρὸς ̓Αχαιῶν,
<eur. hec. 104> οὐδὲν παθέων ἀποκουφίζους',
<eur. hec. 105> ἀλλ' ἀγγελίας βάρος ἀραμένη
<eur. hec. 106> μέγα σοί τε, γύναι, κῆρυξ ἀχέων.
<eur. hec. 107> ἐν γὰρ ̓Αχαιῶν πλήρει ξυνόδῳ
<eur. hec. 108> λέγεται δόξαι σὴν παῖδ' ̓Αχιλεῖ
<eur. hec. 109> σφάγιον θέσθαι: τύμβου δ' ἐπιβὰς
<eur. hec. 110> οἶσθ' ὅτε χρυσέοις ἐφάνη σὺν ὅπλοις,
<eur. hec. 111> τὰς ποντοπόρους δ' ἔσχε σχεδίας
<eur. hec. 112> λαίφη προτόνοις ἐπερειδομένας,
<eur. hec. 113> τάδε θωύ̈σσων:
<eur. hec. 114> Ποῖ δή, Δαναοί, τὸν ἐμὸν τύμβον
<eur. hec. 115> στέλλεσθ' ἀγέραστον ἀφέντες;
<eur. hec. 116> πολλῆς δ' ἔριδος συνέπαισε κλύδων,
<eur. hec. 117> δόξα δ' ἐχώρει δίχ' ἀν' ̔Ελλήνων
<eur. hec. 118> στρατὸν αἰχμητήν, τοῖς μὲν διδόναι
<eur. hec. 119> τύμβῳ σφάγιον, τοῖς δ' οὐχὶ δοκοῦν.
<eur. hec. 120> ἦν δ' ὁ τὸ μὲν σὸν σπεύδων ἀγαθὸν
<eur. hec. 121> τῆς μαντιπόλου Βάκχης ἀνέχων
<eur. hec. 122> λέκτρ' ̓Αγαμέμνων:
<eur. hec. 123> τὼ Θησείδα δ', ὄζω ̓Αθηνῶν,
<eur. hec. 124> δισσῶν μύθων ῥήτορες ἦσαν:
<eur. hec. 125> γνώμῃ δὲ μιᾷ συνεχωρείτην,
<eur. hec. 126> τὸν ̓Αχίλλειον τύμβον στεφανοῦν
<eur. hec. 127> αἵματι χλωρῷ, τὰ δὲ Κασάνδρας
<eur. hec. 128> λέκτρ' οὐκ ἐφάτην τῆς ̓Αχιλείας
<eur. hec. 129> πρόσθεν θήσειν ποτὲ λόγχης.
<eur. hec. 130> σπουδαὶ δὲ λόγων κατατεινομένων
<eur. hec. 131> ἦσαν ἴσαι πως, πρὶν ὁ ποικιλόφρων
<eur. hec. 132> κόπις ἡδυλόγος δημοχαριστὴς
<eur. hec. 133> Λαερτιάδης πείθει στρατιὰν
<eur. hec. 134> μὴ τὸν ἄριστον Δαναῶν πάντων
<eur. hec. 135> δούλων σφαγίων εἵνεκ' ἀπωθεῖν,
<eur. hec. 136> μηδέ τιν' εἰπεῖν παρὰ Φερσεφόνῃ
<eur. hec. 137> στάντα φθιμένων
<eur. hec. 138> ὡς ἀχάριστοι Δαναοὶ Δαναοῖς
<eur. hec. 139> τοῖς οἰχομένοις ὑπὲρ ̔Ελλήνων
<eur. hec. 140> Τροίας πεδίων ἀπέβησαν.
<eur. hec. 141> ἥξει δ' ̓Οδυσεὺς ὅσον οὐκ ἤδη,
<eur. hec. 142> πῶλον ἀφέλξων σῶν ἀπὸ μαστῶν
<eur. hec. 143> ἔκ τε γεραιᾶς χερὸς ὁρμήσων.
<eur. hec. 144> ἀλλ' ἴθι ναούς, ἴθι πρὸς βωμούς,
<eur. hec. 145> ἵζ' ̓Αγαμέμνονος ἱκέτις γονάτων,
<eur. hec. 146> κήρυσσε θεοὺς τούς τ' οὐρανίδας
<eur. hec. 147> τούς θ' ὑπὸ γαῖαν.
<eur. hec. 148> ἢ γάρ σε λιταὶ διακωλύσους'
<eur. hec. 149> ὀρφανὸν εἶναι παιδὸς μελέας,
<eur. hec. 150> ἢ δεῖ ς' ἐπιδεῖν τύμβου προπετῆ
<eur. hec. 151> φοινισσομένην αἵματι παρθένον
<eur. hec. 152> ἐκ χρυσοφόρου
<eur. hec. 153> δειρῆς νασμῷ μελαναυγεῖ.
<eur. hec. 154> οἲ ἐγὼ μελέα, τί ποτ' ἀπύσω;
<eur. hec. 155> ποίαν ἀχώ, ποῖον ὀδυρμόν,
<eur. hec. 156> δειλαία δειλαίου γήρως,
<eur. hec. 157> δουλείας τᾶς οὐ τλατᾶς,
<eur. hec. 158> τᾶς οὐ φερτᾶς; οἴμοι.
<eur. hec. 159> τίς ἀμύνει μοι; ποία γέννα,
<eur. hec. 160> ποία δὲ πόλις; φροῦδος πρέσβυς,
<eur. hec. 161> φροῦδοι παῖδες.
<eur. hec. 162> ποίαν ἢ ταύταν ἢ κείναν
<eur. hec. 163> στείχω; †ποῖ δ' ἥσω; † ποῦ τις θεῶν
<eur. hec. 164> †ἢ δαιμόνων† ἐπαρωγός;
<eur. hec. 165> ὦ κάκ' ἐνεγκοῦσαι,
<eur. hec. 166> Τρῳάδες ὦ κάκ' ἐνεγκοῦσαι
<eur. hec. 167> πήματ', ἀπωλέσατ' ὠλέσατ': οὐκέτι μοι βίος
<eur. hec. 168> ἀγαστὸς ἐν φάει.
<eur. hec. 169> ὦ τλάμων ἅγησαί μοι πούς,
<eur. hec. 170> ἅγησαι τᾷ γηραιᾷ
<eur. hec. 171> πρὸς τάνδ' αὐλάν: ὦ τέκνον, ὦ παῖ,
<eur. hec. 172> δυστανοτάτας ματέρος — ἔξελθ' ἔξελθ'
<eur. hec. 174> οἴκων — ἄιε ματέρος αὐδάν.
<eur. hec. 175> ὦ τέκνον ὡς εἰδῇς οἵαν οἵαν
<eur. hec. 176> ἀίω φάμαν περὶ σᾶς ψυχᾶς.
<eur. hec. 177> ἰώ:
<eur. hec. 178> μᾶτερ μᾶτερ τί βοᾷς; τί νέον
<eur. hec. 179> καρύξας' οἴκων μ' ὥστ' ὄρνιν
<eur. hec. 180> θάμβει τῷδ' ἐξέπταξας;
<eur. hec. 180> οἴμοι τέκνον.
<eur. hec. 181> τί με δυσφημεῖς; φροίμιά μοι κακά.
<eur. hec. 182> αἰαῖ σᾶς ψυχᾶς.
<eur. hec. 183> ἐξαύδα: μὴ κρύψῃς δαρόν.
<eur. hec. 184> δειμαίνω δειμαίνω, μᾶτερ,
<eur. hec. 185> τί ποτ' ἀναστένεις
<eur. hec. 186> ὦ τέκνον τέκνον μελέας ματρὸς
<eur. hec. 187> τί δὲ τόδ' ἀγγελεῖς;
<eur. hec. 188> σφάξαι ς' ̓Αργείων κοινὰ
<eur. hec. 189> συντείνει πρὸς τύμβον γνώμα
<eur. hec. 190> Πηλείᾳ γέννᾳ.
<eur. hec. 191> οἴμοι μᾶτερ, πῶς φθέγγῃ
<eur. hec. 192> ἀμέγαρτα κακῶν; μάνυσόν μοι,
<eur. hec. 193> μάνυσον, μᾶτερ.
<eur. hec. 194> αὐδῶ, παῖ, δυσφήμους φήμας:
<eur. hec. 195> ἀγγέλλους' ̓Αργείων δόξαι
<eur. hec. 196> ψήφῳ τᾶς σᾶς περί μοι ψυχᾶς.
<eur. hec. 197> ὦ δεινὰ παθοῦς', ὦ παντλάμων,
<eur. hec. 198> ὦ δυστάνου μᾶτερ βιοτᾶς
<eur. hec. 199> οἵαν οἵαν αὖ σοι λώβαν
<eur. hec. 200> ἐχθίσταν ἀρρήταν τ'
<eur. hec. 201> ὦρσέν τις δαίμων;
<eur. hec. 202> οὐκέτι σοι παῖς ἅδ' οὐκέτι δὴ
<eur. hec. 203> γήρᾳ δειλαίῳ δειλαία
<eur. hec. 204> συνδουλεύσω.
<eur. hec. 205> σκύμνον γάρ μ' ὥστ' οὐριθρέπταν
<eur. hec. 206> μόσχον δειλαία δειλαίαν
<eur. hec. 207> ἐσόψῃ,
<eur. hec. 208> χειρὸς ἀναρπαστὰν
<eur. hec. 209> σᾶς ἄπο λαιμότομόν τ' ̓Αίδᾳ
<eur. hec. 210> γᾶς ὑποπεμπομέναν σκότον, ἔνθα νεκρῶν μέτα
<eur. hec. 210> τάλαινα κείσομαι.
<eur. hec. 211> καὶ σοῦ μέν, μᾶτερ, δυστάνου
<eur. hec. 212> κλαίω πανδύρτοις θρήνοις,
<eur. hec. 213> τὸν ἐμὸν δὲ βίον λώβαν λύμαν τ'
<eur. hec. 214> οὐ μετακλαίομαι, ἀλλὰ θανεῖν μοι
<eur. hec. 215> ξυντυχία κρείσσων ἐκύρησεν.
<eur. hec. 216> καὶ μὴν ̓Οδυσσεὺς ἔρχεται σπουδῇ ποδός,
<eur. hec. 217> ̔Εκάβη, νέον τι πρὸς σὲ σημανῶν ἔπος.
<eur. hec. 218> γύναι, δοκῶ μέν ς' εἰδέναι γνώμην στρατοῦ
<eur. hec. 219> ψῆφόν τε τὴν κρανθεῖσαν: ἀλλ' ὅμως φράσω.
<eur. hec. 220> ἔδοξ' ̓Αχαιοῖς παῖδα σὴν Πολυξένην
<eur. hec. 221> σφάξαι πρὸς ὀρθὸν χῶμ' ̓Αχιλλείου τάφου.
<eur. hec. 222> ἡμᾶς δὲ πομποὺς καὶ κομιστῆρας κόρης
<eur. hec. 223> τάσσουσιν εἶναι: θύματος δ' ἐπιστάτης
<eur. hec. 224> ἱερεύς τ' ἐπέσται τοῦδε παῖς ̓Αχιλλέως.
<eur. hec. 225> οἶσθ' οὖν ὃ δρᾶσον; μήτ' ἀποσπασθῇς βίᾳ
<eur. hec. 226> μήτ' ἐς χερῶν ἅμιλλαν ἐξέλθῃς ἐμοί:
<eur. hec. 227> γίγνωσκε δ' ἀλκὴν καὶ παρουσίαν κακῶν
<eur. hec. 228> τῶν σῶν. σοφόν τοι κἀν κακοῖς ἃ δεῖ φρονεῖν.
<eur. hec. 229> αἰαῖ: παρέστηχ', ὡς ἔοικ', ἀγὼν μέγας,
<eur. hec. 230> πλήρης στεναγμῶν οὐδὲ δακρύων κενός.
<eur. hec. 231> κἄγωγ' ἄρ' οὐκ ἔθνῃσκον οὗ μ' ἐχρῆν θανεῖν,
<eur. hec. 232> οὐδ' ὤλεσέν με Ζεύς, τρέφει δ', ὅπως ὁρῶ
<eur. hec. 233> κακῶν κάκ' ἄλλα μείζον' ἡ τάλαιν' ἐγώ.
<eur. hec. 234> εἰ δ' ἔστι τοῖς δούλοισι τοὺς ἐλευθέρους
<eur. hec. 235> μὴ λυπρὰ μηδὲ καρδίας δηκτήρια
<eur. hec. 236> ἐξιστορῆσαι, σοὶ μὲν εἰρῆσθαι χρεών,
<eur. hec. 237> ἡμᾶς δ' ἀκοῦσαι τοὺς ἐρωτῶντας τάδε.
<eur. hec. 238> ἔξεστ', ἐρώτα: τοῦ χρόνου γὰρ οὐ φθονῶ.
<eur. hec. 239> οἶσθ' ἡνίκ' ἦλθες ̓Ιλίου κατάσκοπος,
<eur. hec. 240> δυσχλαινίᾳ τ' ἄμορφος, ὀμμάτων τ' ἄπο
<eur. hec. 241> φόνου σταλαγμοὶ σὴν κατέσταζον γένυν;
<eur. hec. 242> οἶδ': οὐ γὰρ ἄκρας καρδίας ἔψαυσέ μου.
<eur. hec. 243> ἔγνω δέ ς' ̔Ελένη καὶ μόνῃ κατεῖπ' ἐμοί;
<eur. hec. 244> μεμνήμεθ' ἐς κίνδυνον ἐλθόντες μέγαν.
<eur. hec. 245> ἥψω δὲ γονάτων τῶν ἐμῶν ταπεινὸς ὤν;
<eur. hec. 246> ὥστ' ἐνθανεῖν γε σοῖς πέπλοισι χεῖρ' ἐμήν.
<eur. hec. 247> ἔσωσα δῆτά ς' ἐξέπεμψά τε χθονός;
<eur. hec. 248> ὥστ' εἰσορᾶν γε φέγγος ἡλίου τόδε.
<eur. hec. 249> τί δῆτ' ἔλεξας δοῦλος ὢν ἐμὸς τότε;
<eur. hec. 250> πολλῶν λόγων εὑρήμαθ', ὥστε μὴ θανεῖν.
<eur. hec. 251> οὔκουν κακύνῃ τοῖσδε τοῖς βουλεύμασιν,
<eur. hec. 252> ὃς ἐξ ἐμοῦ μὲν ἔπαθες οἷα φῂς παθεῖν,
<eur. hec. 253> δρᾷς δ' οὐδὲν ἡμᾶς εὖ, κακῶς δ' ὅσον δύνῃ;
<eur. hec. 254> ἀχάριστον ὑμῶν σπέρμ', ὅσοι δημηγόρους
<eur. hec. 255> ζηλοῦτε τιμάς: μηδὲ γιγνώσκοισθέ μοι,
<eur. hec. 256> οἳ τοὺς φίλους βλάπτοντες οὐ φροντίζετε,
<eur. hec. 257> ἢν τοῖσι πολλοῖς πρὸς χάριν λέγητέ τι.
<eur. hec. 258> ἀτὰρ τί δὴ σόφισμα τοῦθ' ἡγούμενοι
<eur. hec. 259> ἐς τήνδε παῖδα ψῆφον ὥρισαν φόνου;
<eur. hec. 260> πότερα τὸ χρῆν σφ' ἐπήγαγ' ἀνθρωποσφαγεῖν
<eur. hec. 261> πρὸς τύμβον, ἔνθα βουθυτεῖν μᾶλλον πρέπει;
<eur. hec. 262> ἢ τοὺς κτανόντας ἀνταποκτεῖναι θέλων
<eur. hec. 263> ἐς τήνδ' ̓Αχιλλεὺς ἐνδίκως τείνει φόνον;
<eur. hec. 264> ἀλλ' οὐδὲν αὐτὸν ἥδε γ' εἴργασται κακόν.
<eur. hec. 265> ̔Ελένην νιν αἰτεῖν χρῆν τάφῳ προσφάγματα:
<eur. hec. 266> κείνη γὰρ ὤλεσέν νιν ἐς Τροίαν τ' ἄγει.
<eur. hec. 267> εἰ δ' αἰχμαλώτων χρή τιν' ἔκκριτον θανεῖν
<eur. hec. 268> κάλλει θ' ὑπερφέρουσαν, οὐχ ἡμῶν τόδε:
<eur. hec. 269> ἡ Τυνδαρὶς γὰρ εἶδος ἐκπρεπεστάτη,
<eur. hec. 270> ἀδικοῦσά θ' ἡμῶν οὐδὲν ἧσσον ηὑρέθη.
<eur. hec. 271> τῷ μὲν δικαίῳ τόνδ' ἁμιλλῶμαι λόγον:
<eur. hec. 272> ἃ δ' ἀντιδοῦναι δεῖ ς' ἀπαιτούσης ἐμοῦ,
<eur. hec. 273> ἄκουσον. ἥψω τῆς ἐμῆς, ὡς φῄς, χερὸς
<eur. hec. 274> καὶ τῆσδε γραίας προσπίτνων παρηίδος:
<eur. hec. 275> ἀνθάπτομαί σου τῶνδε τῶν αὐτῶν ἐγὼ
<eur. hec. 276> χάριν τ' ἀπαιτῶ τὴν τόθ' ἱκετεύω τέ σε,
<eur. hec. 277> μή μου τὸ τέκνον ἐκ χερῶν ἀποσπάσῃς,
<eur. hec. 278> μηδὲ κτάνητε: τῶν τεθνηκότων ἅλις.
<eur. hec. 279> ταύτῃ γέγηθα κἀπιλήθομαι κακῶν:
<eur. hec. 280> ἥδ' ἀντὶ πολλῶν ἐστί μοι παραψυχή,
<eur. hec. 281> πόλις, τιθήνη, βάκτρον, ἡγεμὼν ὁδοῦ.
<eur. hec. 282> οὐ τοὺς κρατοῦντας χρὴ κρατεῖν ἃ μὴ χρεών,
<eur. hec. 283> οὐδ' εὐτυχοῦντας εὖ δοκεῖν πράξειν ἀεί:
<eur. hec. 284> κἀγὼ γὰρ ἦ ποτ', ἀλλὰ νῦν οὐκ εἴμ' ἔτι,
<eur. hec. 285> τὸν πάντα δ' ὄλβον ἦμαρ ἕν μ' ἀφείλετο.
<eur. hec. 286> ἀλλ', ὦ φίλον γένειον, αἰδέσθητί με,
<eur. hec. 287> οἴκτιρον: ἐλθὼν δ' εἰς ̓Αχαιικὸν στρατὸν
<eur. hec. 288> παρηγόρησον, ὡς ἀποκτείνειν φθόνος
<eur. hec. 289> γυναῖκας, ἃς τὸ πρῶτον οὐκ ἐκτείνατε
<eur. hec. 290> βωμῶν ἀποσπάσαντες, ἀλλ' ᾠκτίρατε.
<eur. hec. 291> νόμος δ' ἐν ὑμῖν τοῖς τ' ἐλευθέροις ἴσος
<eur. hec. 292> καὶ τοῖσι δούλοις αἵματος κεῖται πέρι.
<eur. hec. 293> τὸ δ' ἀξίωμα, κἂν κακῶς λέγῃ, τὸ σὸν
<eur. hec. 294> πείσει: λόγος γὰρ ἔκ τ' ἀδοξούντων ἰὼν
<eur. hec. 295> κἀκ τῶν δοκούντων αὑτὸς οὐ ταὐτὸν σθένει.
<eur. hec. 296> οὐκ ἔστιν οὕτω στερρὸς ἀνθρώπου φύσις,
<eur. hec. 297> ἥτις γόων σῶν καὶ μακρῶν ὀδυρμάτων
<eur. hec. 298> κλύουσα θρήνους οὐκ ἂν ἐκβάλοι δάκρυ.
<eur. hec. 299> ̔Εκάβη, διδάσκου, μηδὲ τῷ θυμουμένῳ
<eur. hec. 300> τὸν εὖ λέγοντα δυσμενῆ ποιοῦ φρενός.
<eur. hec. 301> ἐγὼ τὸ μὲν σὸν σῶμ' ὑφ' οὗπερ εὐτύχουν
<eur. hec. 302> σῴζειν ἕτοιμός εἰμι κοὐκ ἄλλως λέγω:
<eur. hec. 303> ἃ δ' εἶπον εἰς ἅπαντας οὐκ ἀρνήσομαι,
<eur. hec. 304> Τροίας ἁλούσης ἀνδρὶ τῷ πρώτῳ στρατοῦ
<eur. hec. 305> σὴν παῖδα δοῦναι σφάγιον ἐξαιτουμένῳ.
<eur. hec. 306> ἐν τῷδε γὰρ κάμνουσιν αἱ πολλαὶ πόλεις,
<eur. hec. 307> ὅταν τις ἐσθλὸς καὶ πρόθυμος ὢν ἀνὴρ
<eur. hec. 308> μηδὲν φέρηται τῶν κακιόνων πλέον.
<eur. hec. 309> ἡμῖν δ' ̓Αχιλλεὺς ἄξιος τιμῆς, γύναι,
<eur. hec. 310> θανὼν ὑπὲρ γῆς ̔Ελλάδος κάλλιστ' ἀνήρ.
<eur. hec. 311> οὔκουν τόδ' αἰσχρόν, εἰ βλέποντι μὲν φίλῳ
<eur. hec. 312> χρώμεσθ', ἐπεὶ δ' ὄλωλε, μὴ χρώμεσθ' ἔτι;
<eur. hec. 313> εἶεν: τί δῆτ' ἐρεῖ τις, ἤν τις αὖ φανῇ
<eur. hec. 314> στρατοῦ τ' ἄθροισις πολεμίων τ' ἀγωνία;
<eur. hec. 315> πότερα μαχούμεθ' ἢ φιλοψυχήσομεν,
<eur. hec. 316> τὸν κατθανόνθ' ὁρῶντες οὐ τιμώμενον;
<eur. hec. 317> καὶ μὴν ἔμοιγε ζῶντι μέν, καθ' ἡμέραν
<eur. hec. 318> κεἰ σμίκρ' ἔχοιμι, πάντ' ἂν ἀρκούντως ἔχοι:
<eur. hec. 319> τύμβον δὲ βουλοίμην ἂν ἀξιούμενον
<eur. hec. 320> τὸν ἐμὸν ὁρᾶσθαι: διὰ μακροῦ γὰρ ἡ χάρις.
<eur. hec. 321> εἰ δ' οἰκτρὰ πάσχειν φῄς, τάδ' ἀντάκουέ μου:
<eur. hec. 322> εἰσὶν παρ' ἡμῖν οὐδὲν ἧσσον ἄθλιαι
<eur. hec. 323> γραῖαι γυναῖκες ἠδὲ πρεσβῦται σέθεν,
<eur. hec. 324> νύμφαι τ' ἀρίστων νυμφίων τητώμεναι,
<eur. hec. 325> ὧν ἥδε κεύθει σώματ' ̓Ιδαία κόνις.
<eur. hec. 326> τόλμα τάδ'. ἡμεῖς δ', εἰ κακῶς νομίζομεν
<eur. hec. 327> τιμᾶν τὸν ἐσθλόν, ἀμαθίαν ὀφλήσομεν:
<eur. hec. 328> οἱ βάρβαροι δὲ μήτε τοὺς φίλους φίλους
<eur. hec. 329> ἡγεῖσθε, μήτε τοὺς καλῶς τεθνηκότας
<eur. hec. 330> θαυμάζεθ', ὡς ἂν ἡ μὲν ̔Ελλὰς εὐτυχῇ,
<eur. hec. 331> ὑμεῖς δ' ἔχηθ' ὅμοια τοῖς βουλεύμασιν.
<eur. hec. 332> αἰαῖ: τὸ δοῦλον ὡς κακὸν πέφυκ' ἀεὶ
<eur. hec. 333> τολμᾷ θ' ἃ μὴ χρή, τῇ βίᾳ νικώμενον.
<eur. hec. 334> ὦ θύγατερ, οὑμοὶ μὲν λόγοι πρὸς αἰθέρα
<eur. hec. 335> φροῦδοι μάτην ῥιφέντες ἀμφὶ σοῦ φόνου:
<eur. hec. 336> σὺ δ', εἴ τι μείζω δύναμιν ἢ μήτηρ ἔχεις,
<eur. hec. 337> σπούδαζε πάσας ὥστ' ἀηδόνος στόμα
<eur. hec. 338> φθογγὰς ἱεῖσα, μὴ στερηθῆναι βίου.
<eur. hec. 339> πρόσπιπτε δ' οἰκτρῶς τοῦδ' ̓Οδυσσέως γόνυ
<eur. hec. 340> καὶ πεῖθ' — ἔχεις δὲ πρόφασιν: ἔστι γὰρ τέκνα
<eur. hec. 341> καὶ τῷδε — τὴν σὴν ὥστ' ἐποικτῖραι τύχην.
<eur. hec. 342> ὁρῶ ς', ̓Οδυσσεῦ, δεξιὰν ὑφ' εἵματος
<eur. hec. 343> κρύπτοντα χεῖρα καὶ πρόσωπον ἔμπαλιν
<eur. hec. 344> στρέφοντα, μή σου προσθίγω γενειάδος.
<eur. hec. 345> θάρσει: πέφευγας τὸν ἐμὸν ̔Ικέσιον Δία:
<eur. hec. 346> ὡς ἕψομαί γε τοῦ τ' ἀναγκαίου χάριν
<eur. hec. 347> θανεῖν τε χρῄζους': εἰ δὲ μὴ βουλήσομαι,
<eur. hec. 348> κακὴ φανοῦμαι καὶ φιλόψυχος γυνή.
<eur. hec. 349> τί γάρ με δεῖ ζῆν; ᾗ πατὴρ μὲν ἦν ἄναξ
<eur. hec. 350> Φρυγῶν ἁπάντων: τοῦτό μοι πρῶτον βίου:
<eur. hec. 351> ἔπειτ' ἐθρέφθην ἐλπίδων καλῶν ὕπο
<eur. hec. 352> βασιλεῦσι νύμφη, ζῆλον οὐ σμικρὸν γάμων
<eur. hec. 353> ἔχους', ὅτου δῶμ' ἑστίαν τ' ἀφίξομαι:
<eur. hec. 354> δέσποινα δ' ἡ δύστηνος ̓Ιδαίαισιν ἦ
<eur. hec. 355> γυναιξὶ †παρθένοις τ' ἀπόβλεπτος μέτα,†
<eur. hec. 356> ἴση θεοῖσι πλὴν τὸ κατθανεῖν μόνον:
<eur. hec. 357> νῦν δ' εἰμὶ δούλη. πρῶτα μέν με τοὔνομα
<eur. hec. 358> θανεῖν ἐρᾶν τίθησιν οὐκ εἰωθὸς ὄν:
<eur. hec. 359> ἔπειτ' ἴσως ἂν δεσποτῶν ὠμῶν φρένας
<eur. hec. 360> τύχοιμ' ἄν, ὅστις ἀργύρου μ' ὠνήσεται,
<eur. hec. 361> τὴν ̔́Εκτορός τε χἁτέρων πολλῶν κάσιν,
<eur. hec. 362> προσθεὶς δ' ἀνάγκην σιτοποιὸν ἐν δόμοις,
<eur. hec. 363> σαίρειν τε δῶμα κερκίσιν τ' ἐφεστάναι
<eur. hec. 364> λυπρὰν ἄγουσαν ἡμέραν μ' ἀναγκάσει:
<eur. hec. 365> λέχη δὲ τἀμὰ δοῦλος ὠνητός ποθεν
<eur. hec. 366> χρανεῖ, τυράννων πρόσθεν ἠξιωμένα.
<eur. hec. 367> οὐ δῆτ': ἀφίημ' ὀμμάτων ἐλευθέρων
<eur. hec. 368> φέγγος τόδ', ̔́Αιδῃ προστιθεῖς' ἐμὸν δέμας.
<eur. hec. 369> ἄγου μ', ̓Οδυσσεῦ, καὶ διέργασαί μ' ἄγων:
<eur. hec. 370> οὔτ' ἐλπίδος γὰρ οὔτε του δόξης ὁρῶ
<eur. hec. 371> θάρσος παρ' ἡμῖν ὥς ποτ' εὖ πρᾶξαί με χρή.
<eur. hec. 372> μῆτερ, σὺ δ' ἡμῖν μηδὲν ἐμποδὼν γένῃ,
<eur. hec. 373> λέγουσα μηδὲ δρῶσα: συμβούλου δέ μοι
<eur. hec. 374> θανεῖν πρὶν αἰσχρῶν μὴ κατ' ἀξίαν τυχεῖν.
<eur. hec. 375> ὅστις γὰρ οὐκ εἴωθε γεύεσθαι κακῶν,
<eur. hec. 376> φέρει μέν, ἀλγεῖ δ' αὐχέν' ἐντιθεὶς ζυγῷ:
<eur. hec. 377> θανὼν δ' ἂν εἴη μᾶλλον εὐτυχέστερος
<eur. hec. 378> ἢ ζῶν: τὸ γὰρ ζῆν μὴ καλῶς μέγας πόνος.
<eur. hec. 379> δεινὸς χαρακτὴρ κἀπίσημος ἐν βροτοῖς
<eur. hec. 380> ἐσθλῶν γενέσθαι, κἀπὶ μεῖζον ἔρχεται
<eur. hec. 381> τῆς εὐγενείας ὄνομα τοῖσιν ἀξίοις.
<eur. hec. 382> καλῶς μὲν εἶπας, θύγατερ, ἀλλὰ τῷ καλῷ
<eur. hec. 383> λύπη πρόσεστιν. εἰ δὲ δεῖ τῷ Πηλέως
<eur. hec. 384> χάριν γενέσθαι παιδὶ καὶ ψόγον φυγεῖν
<eur. hec. 385> ὑμᾶς, ̓Οδυσσεῦ, τήνδε μὲν μὴ κτείνετε,
<eur. hec. 386> ἡμᾶς δ' ἄγοντες πρὸς πυρὰν ̓Αχιλλέως
<eur. hec. 387> κεντεῖτε, μὴ φείδεσθ': ἐγὼ ̓́τεκον Πάριν,
<eur. hec. 388> ὃς παῖδα Θέτιδος ὤλεσεν τόξοις βαλών.
<eur. hec. 389> οὐ ς', ὦ γεραιά, κατθανεῖν ̓Αχιλλέως
<eur. hec. 390> φάντασμ' ̓Αχαιούς, ἀλλὰ τήνδ', ᾐτήσατο.
<eur. hec. 391> ὑμεῖς δέ μ' ἀλλὰ θυγατρὶ συμφονεύσατε,
<eur. hec. 392> καὶ δὶς τόσον πῶμ' αἵματος γενήσεται
<eur. hec. 393> γαίᾳ νεκρῷ τε τῷ τάδ' ἐξαιτουμένῳ.
<eur. hec. 394> ἅλις κόρης σῆς θάνατος, οὐ προσοιστέος
<eur. hec. 395> ἄλλος πρὸς ἄλλῳ: μηδὲ τόνδ' ὠφείλομεν.
<eur. hec. 396> πολλή γ' ἀνάγκη θυγατρὶ συνθανεῖν ἐμέ.
<eur. hec. 397> πῶς; οὐ γὰρ οἶδα δεσπότας κεκτημένος.
<eur. hec. 398> ὁποῖα κισσὸς δρυός, ὅπως τῆσδ' ἕξομαι.
<eur. hec. 399> οὔκ, ἤν γε πείθῃ τοῖσι σοῦ σοφωτέροις.
<eur. hec. 400> ὡς τῆσδ' ἑκοῦσα παιδὸς οὐ μεθήσομαι.
<eur. hec. 401> ἀλλ' οὐδ' ἐγὼ μὴν τήνδ' ἄπειμ' αὐτοῦ λιπών.
<eur. hec. 402> μῆτερ, πιθοῦ μοι: καὶ σύ, παῖ Λαερτίου,
<eur. hec. 403> χάλα τοκεῦσιν εἰκότως θυμουμένοις,
<eur. hec. 404> σύ τ', ὦ τάλαινα, τοῖς κρατοῦσι μὴ μάχου.
<eur. hec. 405> βούλῃ πεσεῖν πρὸς οὖδας ἑλκῶσαί τε σὸν
<eur. hec. 406> γέροντα χρῶτα πρὸς βίαν ὠθουμένη,
<eur. hec. 407> ἀσχημονῆσαί τ' ἐκ νέου βραχίονος
<eur. hec. 408> σπασθεῖς', ἃ πείσῃ; μὴ σύ γ': οὐ γὰρ ἄξιον.
<eur. hec. 409> ἀλλ', ὦ φίλη μοι μῆτερ, ἡδίστην χέρα
<eur. hec. 410> δὸς καὶ παρειὰν προσβαλεῖν παρηίδι:
<eur. hec. 411> ὡς οὔποτ' αὖθις, ἀλλὰ νῦν πανύστατον
<eur. hec. 412> ἀκτῖνα κύκλον θ' ἡλίου προσόψομαι.
<eur. hec. 413> τέλος δέχῃ δὴ τῶν ἐμῶν προσφθεγμάτων.
<eur. hec. 414> ὦ μῆτερ, ὦ τεκοῦς', ἄπειμι δὴ κάτω.
<eur. hec. 415> ὦ θύγατερ, ἡμεῖς δ' ἐν φάει δουλεύσομεν.
<eur. hec. 416> ἄνυμφος ἀνυμέναιος ὧν μ' ἐχρῆν τυχεῖν.
<eur. hec. 417> οἰκτρὰ σύ, τέκνον, ἀθλία δ' ἐγὼ γυνή.
<eur. hec. 418> ἐκεῖ δ' ἐν ̔́Αιδου κείσομαι χωρὶς σέθεν.
<eur. hec. 419> οἴμοι: τί δράσω; ποῖ τελευτήσω βίον;
<eur. hec. 420> δούλη θανοῦμαι, πατρὸς οὖς' ἐλευθέρου.
<eur. hec. 421> ἡμεῖς δὲ πεντήκοντά γ' ἄμμοροι τέκνων.
<eur. hec. 422> τί σοι πρὸς ̔́Εκτορ' ἢ γέροντ' εἴπω πόσιν;
<eur. hec. 423> ἄγγελλε πασῶν ἀθλιωτάτην ἐμέ.
<eur. hec. 424> ὦ στέρνα μαστοί θ', οἵ μ' ἐθρέψαθ' ἡδέως.
<eur. hec. 425> ὦ τῆς ἀώρου θύγατερ ἀθλίας τύχης.
<eur. hec. 426> χαῖρ', ὦ τεκοῦσα, χαῖρε Κασάνδρα τ' ἐμοί,
<eur. hec. 427> χαίρουσιν ἄλλοι, μητρὶ δ' οὐκ ἔστιν τόδε.
<eur. hec. 428> ὅ τ' ἐν φιλίπποις Θρῃξὶ Πολύδωρος κάσις.
<eur. hec. 429> εἰ ζῇ γ': ἀπιστῶ δ': ὧδε πάντα δυστυχῶ.
<eur. hec. 430> ζῇ καὶ θανούσης ὄμμα συγκλῄσει τὸ σόν.
<eur. hec. 431> τέθνηκ' ἔγωγε πρὶν θανεῖν κακῶν ὕπο.
<eur. hec. 432> κόμιζ', ̓Οδυσσεῦ, μ' ἀμφιθεὶς κάρα πέπλοις
<eur. hec. 433> ὡς πρὶν σφαγῆναί γ' ἐκτέτηκα καρδίαν
<eur. hec. 434> θρήνοισι μητρὸς τήνδε τ' ἐκτήκω γόοις.
<eur. hec. 435> ὦ φῶς: προσειπεῖν γὰρ σὸν ὄνομ' ἔξεστί μοι,
<eur. hec. 436> μέτεστι δ' οὐδὲν πλὴν ὅσον χρόνον ξίφους
<eur. hec. 437> βαίνω μεταξὺ καὶ πυρᾶς ̓Αχιλλέως.
<eur. hec. 438> οἲ 'γώ, προλείπω: λύεται δέ μου μέλη.
<eur. hec. 439> ὦ θύγατερ, ἅψαι μητρός, ἔκτεινον χέρα,
<eur. hec. 440> δός: μὴ λίπῃς μ' ἄπαιδ'. ἀπωλόμην, φίλαι
<eur. hec. 441> ὣς τὴν Λάκαιναν σύγγονον Διοσκόροιν
<eur. hec. 442> ̔Ελένην ἴδοιμι: διὰ καλῶν γὰρ ὀμμάτων
<eur. hec. 443> αἴσχιστα Τροίαν εἷλε τὴν εὐδαίμονα.
<eur. hec. 444> αὔρα, ποντιὰς αὔρα,
<eur. hec. 445> ἅτε ποντοπόρους κομί-
<eur. hec. 446> ζεις θοὰς ἀκάτους ἐπ' οἶδμα λίμνας,
<eur. hec. 447> ποῖ με τὰν μελέαν πορεύ-
<eur. hec. 448> σεις; τῷ δουλόσυνος πρὸς οἶ-
<eur. hec. 449> κον κτηθεῖς' ἀφίξομαι; ἢ
<eur. hec. 450> Δωρίδος ὅρμον αἴας;
<eur. hec. 451> ἢ Φθιάδος, ἔνθα τὸν
<eur. hec. 452> καλλίστων ὑδάτων πατέρα
<eur. hec. 454> φασὶν ̓Απιδανὸν πεδία λιπαίνειν;
<eur. hec. 455> ἢ νάσων, ἁλιήρει
<eur. hec. 456> κώπᾳ πεμπομέναν τάλαι-
<eur. hec. 457> ναν, οἰκτρὰν βιοτὰν ἔχουσαν οἴκοις,
<eur. hec. 458> ἔνθα πρωτόγονός τε φοῖ-
<eur. hec. 459> νιξ δάφνα θ' ἱεροὺς ἀνέ-
<eur. hec. 460> σχε πτόρθους Λατοῖ φίλᾳ ὠ-
<eur. hec. 461> δῖνος ἄγαλμα Δίας;
<eur. hec. 463> σὺν Δηλιάσιν τε κού-
<eur. hec. 464> ραισιν ̓Αρτέμιδος θεᾶς
<eur. hec. 465> χρυσέαν ἄμπυκα τόξα τ' εὐλογήσω;
<eur. hec. 466> ἢ Παλλάδος ἐν πόλει
<eur. hec. 467> τὰς καλλιδίφρους ̓Αθα-
<eur. hec. 468> ναίας ἐν κροκέῳ πέπλῳ
<eur. hec. 469> ζεύξομαι ἆρα πώλους ἐν
<eur. hec. 470> δαιδαλέαισι ποικίλλους'
<eur. hec. 471> ἀνθοκρόκοισι πήναις, ἢ
<eur. hec. 472> Τιτάνων γενεὰν
<eur. hec. 473> τὰν Ζεὺς ἀμφιπύρῳ κοιμί-
<eur. hec. 474> ζει φλογμῷ Κρονίδας;
<eur. hec. 475> ὤ μοι τεκέων ἐμῶν,
<eur. hec. 476> ὤ μοι πατέρων χθονός θ',
<eur. hec. 477> ἃ καπνῷ κατερείπεται,
<eur. hec. 478> τυφομένα, δορίκτητος
<eur. hec. 479> ̓Αργεί̈ων: ἐγὼ δ' ἐν ξεί-
<eur. hec. 480> νᾳ χθονὶ δὴ κέκλημαι δού-
<eur. hec. 481> λα, λιποῦς' ̓Ασίαν,
<eur. hec. 482> Εὐρώπας θεραπνᾶν ἀλλά-
<eur. hec. 483> ξας' ̔́Αιδα θαλάμους.
<eur. hec. 484> ποῦ τὴν ἄνασσαν δή ποτ' οὖσαν ̓Ιλίου
<eur. hec. 485> ̔Εκάβην ἂν ἐξεύροιμι, Τρῳάδες κόραι;
<eur. hec. 486> αὕτη πέλας σου νῶτ' ἔχους' ἐπὶ χθονί,
<eur. hec. 487> Ταλθύβιε, κεῖται ξυγκεκλῃμένη πέπλοις.
<eur. hec. 488> ὦ Ζεῦ, τί λέξω; πότερά ς' ἀνθρώπους ὁρᾶν;
<eur. hec. 489> ἢ δόξαν ἄλλως τήνδε κεκτῆσθαι μάτην,
<eur. hec. 490> ψευδῆ, δοκοῦντας δαιμόνων εἶναι γένος
<eur. hec. 491> τύχην δὲ πάντα τἀν βροτοῖς ἐπισκοπεῖν;
<eur. hec. 492> οὐχ ἥδ' ἄνασσα τῶν πολυχρύσων Φρυγῶν,
<eur. hec. 493> οὐχ ἥδε Πριάμου τοῦ μέγ' ὀλβίου δάμαρ;
<eur. hec. 494> καὶ νῦν πόλις μὲν πᾶς' ἀνέστηκεν δορί,
<eur. hec. 495> αὐτὴ δὲ δούλη γραῦς ἄπαις ἐπὶ χθονὶ
<eur. hec. 496> κεῖται, κόνει φύρουσα δύστηνον κάρα.
<eur. hec. 497> φεῦ φεῦ: γέρων μέν εἰμ', ὅμως δέ μοι θανεῖν
<eur. hec. 498> εἴη πρὶν αἰσχρᾷ περιπεσεῖν τύχῃ τινί.
<eur. hec. 499> ἀνίστας', ὦ δύστηνε, καὶ μετάρσιον
<eur. hec. 500> πλευρὰν ἔπαιρε καὶ τὸ πάλλευκον κάρα.
<eur. hec. 501> ἔα: τίς οὗτος σῶμα τοὐμὸν οὐκ ἐᾷ
<eur. hec. 502> κεῖσθαι; τί κινεῖς μ', ὅστις εἶ, λυπουμένην;
<eur. hec. 503> Ταλθύβιος ἥκω Δαναϊδῶν ὑπηρέτης,
<eur. hec. 504> ̓Αγαμέμνονος πέμψαντος, ὦ γύναι, μέτα.
<eur. hec. 505> ὦ φίλτατ', ἆρα κἄμ' ἐπισφάξαι τάφῳ
<eur. hec. 506> δοκοῦν ̓Αχαιοῖς ἦλθες; ὡς φίλ' ἂν λέγοις.
<eur. hec. 507> σπεύδωμεν, ἐγκονῶμεν: ἡγοῦ μοι, γέρον.
<eur. hec. 508> σὴν παῖδα κατθανοῦσαν ὡς θάψῃς, γύναι,
<eur. hec. 509> ἥκω μεταστείχων σε: πέμπουσιν δέ με
<eur. hec. 510> δισσοί τ' ̓Ατρεῖδαι καὶ λεὼς ̓Αχαιικός.
<eur. hec. 511> οἴμοι, τί λέξεις; οὐκ ἄρ' ὡς θανουμένους
<eur. hec. 512> μετῆλθες ἡμᾶς, ἀλλὰ σημανῶν κακά;
<eur. hec. 513> ὄλωλας, ὦ παῖ, μητρὸς ἁρπασθεῖς' ἄπο:
<eur. hec. 514> ἡμεῖς δ' ἄτεκνοι τοὐπὶ ς': ὦ τάλαιν' ἐγώ.
<eur. hec. 515> πῶς καί νιν ἐξεπράξατ'; ἆρ' αἰδούμενοι;
<eur. hec. 516> ἢ πρὸς τὸ δεινὸν ἤλθεθ' ὡς ἐχθράν, γέρον,
<eur. hec. 517> κτείνοντες; εἰπέ, καίπερ οὐ λέξων φίλα.
<eur. hec. 518> διπλᾶ με χρῄζεις δάκρυα κερδᾶναι, γύναι,
<eur. hec. 519> σῆς παιδὸς οἴκτῳ: νῦν τε γὰρ λέγων κακὰ
<eur. hec. 520> τέγξω τόδ' ὄμμα, πρὸς τάφῳ θ' ὅτ' ὤλλυτο.
<eur. hec. 521> παρῆν μὲν ὄχλος πᾶς ̓Αχαιικοῦ στρατοῦ
<eur. hec. 522> πλήρης πρὸ τύμβου σῆς κόρης ἐπὶ σφαγάς:
<eur. hec. 523> λαβὼν δ' ̓Αχιλλέως παῖς Πολυξένην χερὸς
<eur. hec. 524> ἔστης' ἐπ' ἄκρου χώματος, πέλας δ' ἐγώ:
<eur. hec. 525> λεκτοί τ' ̓Αχαιῶν ἔκκριτοι νεανίαι,
<eur. hec. 526> σκίρτημα μόσχου σῆς καθέξοντες χεροῖν,
<eur. hec. 527> ἕσποντο. πλῆρες δ' ἐν χεροῖν λαβὼν δέπας
<eur. hec. 528> πάγχρυσον αἴρει χειρὶ παῖς ̓Αχιλλέως
<eur. hec. 529> χοὰς θανόντι πατρί: σημαίνει δέ μοι
<eur. hec. 530> σιγὴν ̓Αχαιῶν παντὶ κηρῦξαι στρατῷ.
<eur. hec. 531> κἀγὼ καταστὰς εἶπον ἐν μέσοις τάδε:
<eur. hec. 532> Σιγᾶτ', ̓Αχαιοί, σῖγα πᾶς ἔστω λεώς,
<eur. hec. 533> σίγα σιώπα: νήνεμον δ' ἔστης' ὄχλον.
<eur. hec. 534> ὃ δ' εἶπεν: ̓͂Ω παῖ Πηλέως, πατὴρ δ' ἐμός,
<eur. hec. 535> δέξαι χοάς μοι τάσδε κηλητηρίους,
<eur. hec. 536> νεκρῶν ἀγωγούς: ἐλθὲ δ', ὡς πίῃς μέλαν
<eur. hec. 537> κόρης ἀκραιφνὲς αἷμ', ὅ σοι δωρούμεθα
<eur. hec. 538> στρατός τε κἀγώ: πρευμενὴς δ' ἡμῖν γενοῦ
<eur. hec. 539> λῦσαί τε πρύμνας καὶ χαλινωτήρια
<eur. hec. 540> νεῶν δὸς ἡμῖν †πρευμενοῦς† τ' ἀπ' ̓Ιλίου
<eur. hec. 541> νόστου τυχόντας πάντας ἐς πάτραν μολεῖν.
<eur. hec. 542> τοσαῦτ' ἔλεξε, πᾶς δ' ἐπηύξατο στρατός.
<eur. hec. 543> εἶτ' ἀμφίχρυσον φάσγανον κώπης λαβὼν
<eur. hec. 544> ἐξεῖλκε κολεοῦ, λογάσι δ' ̓Αργείων στρατοῦ
<eur. hec. 545> νεανίαις ἔνευσε παρθένον λαβεῖν.
<eur. hec. 546> ἣ δ', ὡς ἐφράσθη, τόνδ' ἐσήμηνεν λόγον:
<eur. hec. 547> ̓͂Ω τὴν ἐμὴν πέρσαντες ̓Αργεῖοι πόλιν,
<eur. hec. 548> ἑκοῦσα θνῄσκω: μή τις ἅψηται χροὸς
<eur. hec. 549> τοὐμοῦ: παρέξω γὰρ δέρην εὐκαρδίως.
<eur. hec. 550> ἐλευθέραν δέ μ', ὡς ἐλευθέρα θάνω,
<eur. hec. 551> πρὸς θεῶν, μεθέντες κτείνατ': ἐν νεκροῖσι γὰρ
<eur. hec. 552> δούλη κεκλῆσθαι βασιλὶς οὖς' αἰσχύνομαι.
<eur. hec. 553> λαοὶ δ' ἐπερρόθησαν, ̓Αγαμέμνων τ' ἄναξ
<eur. hec. 554> εἶπεν μεθεῖναι παρθένον νεανίαις.
<eur. hec. 555> οἳ δ', ὡς τάχιστ' ἤκουσαν ὑστάτην ὄπα,
<eur. hec. 556> μεθῆκαν, οὗπερ καὶ μέγιστον ἦν κράτος.
<eur. hec. 557> κἀπεὶ τόδ' εἰσήκουσε δεσποτῶν ἔπος,
<eur. hec. 558> λαβοῦσα πέπλους ἐξ ἄκρας ἐπωμίδος
<eur. hec. 559> ἔρρηξε λαγόνας ἐς μέσας παρ' ὀμφαλόν,
<eur. hec. 560> μαστούς τ' ἔδειξε στέρνα θ' ὡς ἀγάλματος
<eur. hec. 561> κάλλιστα, καὶ καθεῖσα πρὸς γαῖαν γόνυ
<eur. hec. 562> ἔλεξε πάντων τλημονέστατον λόγον:
<eur. hec. 563> ̓Ιδού, τόδ', εἰ μὲν στέρνον, ὦ νεανία,
<eur. hec. 564> παίειν προθυμῇ, παῖσον, εἰ δ' ὑπ' αὐχένα
<eur. hec. 565> χρῄζεις, πάρεστι λαιμὸς εὐτρεπὴς ὅδε.
<eur. hec. 566> ὃ δ' οὐ θέλων τε καὶ θέλων οἴκτῳ κόρης,
<eur. hec. 567> τέμνει σιδήρῳ πνεύματος διαρροάς:
<eur. hec. 568> κρουνοὶ δ' ἐχώρουν. ἣ δὲ καὶ θνῄσκους' ὅμως
<eur. hec. 569> πολλὴν πρόνοιαν εἶχεν εὐσχήμων πεσεῖν,
<eur. hec. 570> κρύπτους' ἃ κρύπτειν ὄμματ' ἀρσένων χρεών.
<eur. hec. 571> ἐπεὶ δ' ἀφῆκε πνεῦμα θανασίμῳ σφαγῇ,
<eur. hec. 572> οὐδεὶς τὸν αὐτὸν εἶχεν ̓Αργείων πόνον:
<eur. hec. 573> ἀλλ' οἳ μὲν αὐτῶν τὴν θανοῦσαν ἐκ χερῶν
<eur. hec. 574> φύλλοις ἔβαλλον, οἳ δὲ πληροῦσιν πυρὰν
<eur. hec. 575> κορμοὺς φέροντες πευκίνους, ὁ δ' οὐ φέρων
<eur. hec. 576> πρὸς τοῦ φέροντος τοιάδ' ἤκουεν κακά:
<eur. hec. 577> ̔́Εστηκας, ὦ κάκιστε, τῇ νεάνιδι
<eur. hec. 578> οὐ πέπλον οὐδὲ κόσμον ἐν χεροῖν ἔχων;
<eur. hec. 579> οὐκ εἶ τι δώσων τῇ περίσς' εὐκαρδίῳ
<eur. hec. 580> ψυχήν τ' ἀρίστῃ; τοιάδ' ἀμφὶ σῆς λέγων
<eur. hec. 581> παιδὸς θανούσης, εὐτεκνωτάτην τέ σε
<eur. hec. 582> πασῶν γυναικῶν δυστυχεστάτην θ' ὁρῶ.
<eur. hec. 583> δεινόν τι πῆμα Πριαμίδαις ἐπέζεσεν
<eur. hec. 584> πόλει τε τἠμῇ θεῶν ἀνάγκαισιν τόδε.
<eur. hec. 585> ὦ θύγατερ, οὐκ οἶδ' εἰς ὅ τι βλέψω κακῶν,
<eur. hec. 586> πολλῶν παρόντων: ἢν γὰρ ἅψωμαί τινος,
<eur. hec. 587> τόδ' οὐκ ἐᾷ με, παρακαλεῖ δ' ἐκεῖθεν αὖ
<eur. hec. 588> λύπη τις ἄλλη διάδοχος κακῶν κακοῖς.
<eur. hec. 589> καὶ νῦν τὸ μὲν σὸν ὥστε μὴ στένειν πάθος
<eur. hec. 590> οὐκ ἂν δυναίμην ἐξαλείψασθαι φρενός:
<eur. hec. 591> τὸ δ' αὖ λίαν παρεῖλες ἀγγελθεῖσά μοι
<eur. hec. 592> γενναῖος. οὔκουν δεινόν, εἰ γῆ μὲν κακὴ
<eur. hec. 593> τυχοῦσα καιροῦ θεόθεν εὖ στάχυν φέρει,
<eur. hec. 594> χρηστὴ δ' ἁμαρτοῦς' ὧν χρεὼν αὐτὴν τυχεῖν
<eur. hec. 595> κακὸν δίδωσι καρπόν, ἀνθρώποις δ' ἀεὶ
<eur. hec. 596> ὁ μὲν πονηρὸς οὐδὲν ἄλλο πλὴν κακός,
<eur. hec. 597> ὁ δ' ἐσθλὸς ἐσθλός, οὐδὲ συμφορᾶς ὕπο
<eur. hec. 598> φύσιν διέφθειρ', ἀλλὰ χρηστός ἐστ' ἀεί;
<eur. hec. 599> ἆρ' οἱ τεκόντες διαφέρουσιν ἢ τροφαί;
<eur. hec. 600> ἔχει γε μέντοι καὶ τὸ θρεφθῆναι καλῶς
<eur. hec. 601> δίδαξιν ἐσθλοῦ: τοῦτο δ' ἤν τις εὖ μάθῃ,
<eur. hec. 602> οἶδεν τό γ' αἰσχρόν, κανόνι τοῦ καλοῦ μαθών.
<eur. hec. 603> καὶ ταῦτα μὲν δὴ νοῦς ἐτόξευσεν μάτην:
<eur. hec. 604> σὺ δ' ἐλθὲ καὶ σήμηνον ̓Αργείοις τάδε,
<eur. hec. 605> μὴ θιγγάνειν μοι μηδέν', ἀλλ' εἴργειν ὄχλον,
<eur. hec. 606> τῆς παιδός. ἔν τοι μυρίῳ στρατεύματι
<eur. hec. 607> ἀκόλαστος ὄχλος ναυτική τ' ἀναρχία
<eur. hec. 608> κρείσσων πυρός, κακὸς δ' ὁ μή τι δρῶν κακόν.
<eur. hec. 609> σὺ δ' αὖ λαβοῦσα τεῦχος, ἀρχαία λάτρι,
<eur. hec. 610> βάψας' ἔνεγκε δεῦρο ποντίας ἁλός,
<eur. hec. 611> ὡς παῖδα λουτροῖς τοῖς πανυστάτοις ἐμήν,
<eur. hec. 612> νύμφην τ' ἄνυμφον παρθένον τ' ἀπάρθενον,
<eur. hec. 613> λούσω προθῶμαί θ' — ὡς μὲν ἀξία, πόθεν;
<eur. hec. 614> οὐκ ἂν δυναίμην: ὡς δ' ἔχω — τί γὰρ πάθω; —
<eur. hec. 615> κόσμον τ' ἀγείρας' αἰχμαλωτίδων πάρα,
<eur. hec. 616> αἵ μοι πάρεδροι τῶνδ' ἔσω σκηνωμάτων
<eur. hec. 617> ναίουσιν, εἴ τις τοὺς νεωστὶ δεσπότας
<eur. hec. 618> λαθοῦς' ἔχει τι κλέμμα τῶν αὑτῆς δόμων.
<eur. hec. 619> ὦ σχήματ' οἴκων, ὦ ποτ' εὐτυχεῖς δόμοι,
<eur. hec. 620> ὦ πλεῖστ' ἔχων κάλλιστά τ', εὐτεκνώτατε
<eur. hec. 621> Πρίαμε, γεραιά θ' ἥδ' ἐγὼ μήτηρ τέκνων,
<eur. hec. 622> ὡς ἐς τὸ μηδὲν ἥκομεν, φρονήματος
<eur. hec. 623> τοῦ πρὶν στερέντες. εἶτα δῆτ' ὀγκούμεθα,
<eur. hec. 624> ὃ μέν τις ἡμῶν πλουσίοις ἐν δώμασιν,
<eur. hec. 625> ὃ δ' ἐν πολίταις τίμιος κεκλημένος.
<eur. hec. 626> τὰ δ' οὐδὲν ἄλλως, φροντίδων βουλεύματα
<eur. hec. 627> γλώσσης τε κόμποι. κεῖνος ὀλβιώτατος,
<eur. hec. 628> ὅτῳ κατ' ἦμαρ τυγχάνει μηδὲν κακόν.
<eur. hec. 629> ἐμοὶ χρῆν συμφοράν,
<eur. hec. 630> ἐμοὶ χρῆν πημονὰν γενέσθαι,
<eur. hec. 631> ̓Ιδαίαν ὅτε πρῶτον ὕλαν
<eur. hec. 632> ̓Αλέξανδρος εἰλατίναν
<eur. hec. 633> ἐτάμεθ', ἅλιον ἐπ' οἶδμα ναυστολήσων
<eur. hec. 635> ̔Ελένας ἐπὶ λέκτρα, τὰν
<eur. hec. 636> καλλίσταν ὁ χρυσοφαὴς
<eur. hec. 637> ̔́Αλιος αὐγάζει.
<eur. hec. 638> πόνοι γὰρ καὶ πόνων
<eur. hec. 640> ἀνάγκαι κρείσσονες κυκλοῦνται
<eur. hec. 641> κοινὸν δ' ἐξ ἰδίας ἀνοίας
<eur. hec. 642> κακὸν τᾷ Σιμουντίδι γᾷ
<eur. hec. 643> ὀλέθριον ἔμολε συμφορά τ' ἀπ' ἄλλων.
<eur. hec. 644> ἐκρίθη δ' ἔρις, ἃν ἐν ̓́Ι-
<eur. hec. 645> δᾳ κρίνει τρισσὰς μακάρων
<eur. hec. 646> παῖδας ἀνὴρ βούτας,
<eur. hec. 647> ἐπὶ δορὶ καὶ φόνῳ καὶ ἐμῶν μελάθρων λώβᾳ:
<eur. hec. 650> στένει δὲ καί τις ἀμφὶ τὸν εὔροον Εὐρώταν
<eur. hec. 651> Λάκαινα πολυδάκρυτος ἐν δόμοις κόρα,
<eur. hec. 653> πολιάν τ' ἐπὶ κρᾶτα μάτηρ
<eur. hec. 654> τέκνων θανόντων
<eur. hec. 655> †τίθεται χέρα δρύπτεται παρειάν,†
<eur. hec. 656> δίαιμον ὄνυχα τιθεμένα σπαραγμοῖς.
<eur. hec. 658> γυναῖκες, ̔Εκάβη ποῦ ποθ' ἡ παναθλία,
<eur. hec. 659> ἡ πάντα νικῶς' ἄνδρα καὶ θῆλυν σπορὰν
<eur. hec. 660> κακοῖσιν; οὐδεὶς στέφανον ἀνθαιρήσεται.
<eur. hec. 661> τί δ', ὦ τάλαινα σῆς κακογλώσσου βοῆς;
<eur. hec. 662> ὡς οὔποθ' εὕδει λυπρά σου κηρύγματα.
<eur. hec. 663> ̔Εκάβῃ φέρω τόδ' ἄλγος: ἐν κακοῖσι δὲ
<eur. hec. 664> οὐ ῥᾴδιον βροτοῖσιν εὐφημεῖν στόμα.
<eur. hec. 665> καὶ μὴν περῶσα τυγχάνει δόμων ὕπερ
<eur. hec. 666> ἥδ', ἐς δὲ καιρὸν σοῖσι φαίνεται λόγοις.
<eur. hec. 667> ὦ παντάλαινα κἄτι μᾶλλον ἢ λέγω,
<eur. hec. 668> δέσποιν', ὄλωλας κοὐκέτ' εἶ, βλέπουσα φῶς,
<eur. hec. 669> ἄπαις ἄνανδρος ἄπολις ἐξεφθαρμένη.
<eur. hec. 670> οὐ καινὸν εἶπας, εἰδόσιν δ' ὠνείδισας.
<eur. hec. 671> ἀτὰρ τί νεκρὸν τόνδε μοι Πολυξένης
<eur. hec. 672> ἥκεις κομίζους', ἧς ἀπηγγέλθη τάφος
<eur. hec. 673> πάντων ̓Αχαιῶν διὰ χερὸς σπουδὴν ἔχειν;
<eur. hec. 674> ἥδ' οὐδὲν οἶδεν, ἀλλά μοι Πολυξένην
<eur. hec. 675> θρηνεῖ, νέων δὲ πημάτων οὐχ ἅπτεται.
<eur. hec. 676> οἲ 'γὼ τάλαινα: μῶν τὸ βακχεῖον κάρα
<eur. hec. 677> τῆς θεσπιῳδοῦ δεῦρο Κασάνδρας φέρεις;
<eur. hec. 678> ζῶσαν λέλακας, τὸν θανόντα δ' οὐ στένεις
<eur. hec. 679> τόνδ': ἀλλ' ἄθρησον σῶμα γυμνωθὲν νεκροῦ,
<eur. hec. 680> εἴ σοι φανεῖται θαῦμα καὶ παρ' ἐλπίδας.
<eur. hec. 681> οἴμοι, βλέπω δὴ παῖδ' ἐμὸν τεθνηκότα,
<eur. hec. 682> Πολύδωρον, ὅν μοι Θρῂξ ἔσῳζ' οἴκοις ἀνήρ.
<eur. hec. 683> ἀπωλόμην δύστηνος, οὐκέτ' εἰμὶ δή.
<eur. hec. 684> ὦ τέκνον τέκνον,
<eur. hec. 685> αἰαῖ, κατάρχομαι γόων,
<eur. hec. 686> βακχεῖον ἐξ ἀλάστορος
<eur. hec. 687> ἀρτιμαθῆ νόμον.
<eur. hec. 688> ἔγνως γὰρ ἄτην παιδός, ὦ δύστηνε σύ;
<eur. hec. 689> ἄπιστ' ἄπιστα, καινὰ καινὰ δέρκομαι.
<eur. hec. 690> ἕτερα δ' ἀφ' ἑτέρων κακὰ κακῶν κυρεῖ:
<eur. hec. 691> οὐδέ ποτ' ἀστένακτος ἀδάκρυτος ἁ-
<eur. hec. 692> μέρα μ' ἐπισχήσει.
<eur. hec. 693> δείν', ὦ τάλαινα, δεινὰ πάσχομεν κακά.
<eur. hec. 694> ὦ τέκνον τέκνον ταλαίνας ματρός,
<eur. hec. 695> τίνι μόρῳ θνῄσκεις,
<eur. hec. 696> τίνι πότμῳ κεῖσαι;
<eur. hec. 697> πρὸς τίνος ἀνθρώπων;
<eur. hec. 698> οὐκ οἶδ': ἐπ' ἀκταῖς νιν κυρῶ θαλασσίαις
<eur. hec. 699> ἔκβλητον, ἢ πέσημα φοινίου δορός,
<eur. hec. 700> ἐν ψαμάθῳ λευρᾷ;
<eur. hec. 701> πόντου νιν ἐξήνεγκε πελάγιος κλύδων.
<eur. hec. 702> ὤμοι, αἰαῖ, ἔμαθον ἔνυπνον ὀμμάτων
<eur. hec. 704> ἐμῶν ὄψιν: οὔ με παρέβα
<eur. hec. 705> φάσμα μελανόπτερον, τὰν ἐσεῖδον ἀμφὶ σέ,
<eur. hec. 706> ὦ τέκνον, οὐκέτ' ὄντα Διὸς ἐν φάει.
<eur. hec. 709> τίς γάρ νιν ἔκτειν'; οἶσθ' ὀνειρόφρων φράσαι;
<eur. hec. 710> ἐμὸς ἐμὸς ξένος, Θρῄκιος ἱππότας,
<eur. hec. 711> ἵν' ὁ γέρων πατὴρ ἔθετό νιν κρύψας.
<eur. hec. 713> οἴμοι, τί λέξεις; χρυσὸν ὡς ἔχοι κτανών;
<eur. hec. 714> ἄρρητ' ἀνωνόμαστα, θαυμάτων πέρα,
<eur. hec. 715> οὐχ ὅσι' οὐδ' ἀνεκτά. ποῦ δίκα ξένων;
<eur. hec. 716> ὦ κατάρατ' ἀνδρῶν, ὡς διεμοιράσω
<eur. hec. 718> χρόα, σιδαρέῳ τεμὼν φασγάνῳ
<eur. hec. 720> μέλεα τοῦδε παιδὸς οὐδ' ᾤκτισας.
<eur. hec. 722> ὦ τλῆμον, ὥς σε πολυπονωτάτην βροτῶν
<eur. hec. 723> δαίμων ἔθηκεν ὅστις ἐστί σοι βαρύς.
<eur. hec. 724> ἀλλ' εἰσορῶ γὰρ τοῦδε δεσπότου δέμας
<eur. hec. 725> ̓Αγαμέμνονος, τοὐνθένδε σιγῶμεν, φίλαι.
<eur. hec. 726> ̔Εκάβη, τί μέλλεις παῖδα σὴν κρύπτειν τάφῳ
<eur. hec. 727> ἐλθοῦς', ἐφ' οἷσπερ Ταλθύβιος ἤγγειλέ μοι
<eur. hec. 728> μὴ θιγγάνειν σῆς μηδέν' ̓Αργείων κόρης;
<eur. hec. 729> ἡμεῖς μὲν οὖν εἰῶμεν οὐδ' ἐψαύομεν:
<eur. hec. 730> σὺ δὲ σχολάζεις, ὥστε θαυμάζειν ἐμέ.
<eur. hec. 731> ἥκω δ' ἀποστελῶν σε: τἀκεῖθεν γὰρ εὖ
<eur. hec. 732> πεπραγμέν' ἐστίν — εἴ τι τῶνδ' ἐστὶν καλῶς.
<eur. hec. 733> ἔα: τίν' ἄνδρα τόνδ' ἐπὶ σκηναῖς ὁρῶ
<eur. hec. 734> θανόντα Τρώων; οὐ γὰρ ̓Αργεῖον πέπλοι
<eur. hec. 735> δέμας περιπτύσσοντες ἀγγέλλουσί μοι.
<eur. hec. 736> δύστην', ἐμαυτὴν γὰρ λέγω λέγουσα σέ,
<eur. hec. 737> ̔Εκάβη, τί δράσω; πότερα προσπέσω γόνυ
<eur. hec. 738> ̓Αγαμέμνονος τοῦδ' ἢ φέρω σιγῇ κακά;
<eur. hec. 739> τί μοι προσώπῳ νῶτον ἐγκλίνασα σὸν
<eur. hec. 740> δύρῃ, τὸ πραχθὲν δ' οὐ λέγεις; — τίς ἔσθ' ὅδε;
<eur. hec. 741> ἀλλ', εἴ με δούλην πολεμίαν θ' ἡγούμενος
<eur. hec. 742> γονάτων ἀπώσαιτ', ἄλγος ἂν προσθείμεθ' ἄν.
<eur. hec. 743> οὔτοι πέφυκα μάντις, ὥστε μὴ κλύων
<eur. hec. 744> ἐξιστορῆσαι σῶν ὁδὸν βουλευμάτων.
<eur. hec. 745> ἆρ' ἐκλογίζομαί γε πρὸς τὸ δυσμενὲς
<eur. hec. 746> μᾶλλον φρένας τοῦδ', ὄντος οὐχὶ δυσμενοῦς;
<eur. hec. 747> εἴ τοί με βούλῃ τῶνδε μηδὲν εἰδέναι,
<eur. hec. 748> ἐς ταὐτὸν ἥκεις: καὶ γὰρ οὐδ' ἐγὼ κλύειν.
<eur. hec. 749> οὐκ ἂν δυναίμην τοῦδε τιμωρεῖν ἄτερ
<eur. hec. 750> τέκνοισι τοῖς ἐμοῖσι. τί στρέφω τάδε;
<eur. hec. 751> τολμᾶν ἀνάγκη, κἂν τύχω κἂν μὴ τύχω. —
<eur. hec. 752> ̓Αγάμεμνον, ἱκετεύω σε τῶνδε γουνάτων
<eur. hec. 753> καὶ σοῦ γενείου δεξιᾶς τ' εὐδαίμονος
<eur. hec. 754> τί χρῆμα μαστεύουσα; μῶν ἐλεύθερον
<eur. hec. 755> αἰῶνα θέσθαι; ῥᾴδιον γάρ ἐστί σοι.
<eur. hec. 756> οὐ δῆτα: τοὺς κακοὺς δὲ τιμωρουμένη
<eur. hec. 757> αἰῶνα τὸν σύμπαντα δουλεύειν θέλω.
<eur. hec. 758> καὶ δὴ τίν' ἡμᾶς εἰς ἐπάρκεσιν καλεῖς;
<eur. hec. 759> οὐδέν τι τούτων ὧν σὺ δοξάζεις, ἄναξ. —
<eur. hec. 760> ὁρᾷς νεκρὸν τόνδ', οὗ καταστάζω δάκρυ;
<eur. hec. 761> ὁρῶ: τὸ μέντοι μέλλον οὐκ ἔχω μαθεῖν.
<eur. hec. 762> τοῦτόν ποτ' ἔτεκον κἄφερον ζώνης ὕπο.
<eur. hec. 763> ἔστιν δὲ τίς σῶν οὗτος, ὦ τλῆμον, τέκνων;
<eur. hec. 764> οὐ τῶν θανόντων Πριαμιδῶν ὑπ' ̓Ιλίῳ.
<eur. hec. 765> ἦ γάρ τιν' ἄλλον ἔτεκες ἢ κείνους, γύναι;
<eur. hec. 766> ἀνόνητά γ', ὡς ἔοικε, τόνδ' ὃν εἰσορᾷς.
<eur. hec. 767> ποῦ δ' ὢν ἐτύγχαν', ἡνίκ' ὤλλυτο πτόλις;
<eur. hec. 768> πατήρ νιν ἐξέπεμψεν ὀρρωδῶν θανεῖν.
<eur. hec. 769> ποῖ τῶν τότ' ὄντων χωρίσας τέκνων μόνον;
<eur. hec. 770> ἐς τήνδε χώραν, οὗπερ ηὑρέθη θανών.
<eur. hec. 771> πρὸς ἄνδρ' ὃς ἄρχει τῆσδε Πολυμήστωρ χθονός;
<eur. hec. 772> ἐνταῦθ' ἐπέμφθη πικροτάτου χρυσοῦ φύλαξ.
<eur. hec. 773> θνῄσκει δὲ πρὸς τοῦ καὶ τίνος πότμου τυχών;
<eur. hec. 774> τίνος γ' ὑπ' ἄλλου; Θρῄξ νιν ὤλεσε ξένος.
<eur. hec. 775> ὦ τλῆμον: ἦ που χρυσὸν ἠράσθη λαβεῖν;
<eur. hec. 776> τοιαῦτ', ἐπειδὴ συμφορὰν ἔγνω Φρυγῶν.
<eur. hec. 777> ηὗρες δὲ ποῦ νιν; ἢ τίς ἤνεγκεν νεκρόν;
<eur. hec. 778> ἥδ', ἐντυχοῦσα ποντίας ἀκτῆς ἔπι.
<eur. hec. 779> τοῦτον ματεύους' ἢ πονοῦς' ἄλλον πόνον;
<eur. hec. 780> λούτρ' ᾤχετ' οἴσους' ἐξ ἁλὸς Πολυξένῃ.
<eur. hec. 781> κτανών νιν, ὡς ἔοικεν, ἐκβάλλει ξένος.
<eur. hec. 782> θαλασσόπλαγκτόν γ', ὧδε διατεμὼν χρόα.
<eur. hec. 783> ὦ σχετλία σὺ τῶν ἀμετρήτων πόνων.
<eur. hec. 784> ὄλωλα κοὐδὲν λοιπόν, ̓Αγάμεμνον, κακῶν.
<eur. hec. 785> φεῦ φεῦ: τίς οὕτω δυστυχὴς ἔφυ γυνή;
<eur. hec. 786> οὐκ ἔστιν, εἰ μὴ τὴν Τύχην αὐτὴν λέγοις.
<eur. hec. 787> ἀλλ' ὧνπερ οὕνεκ' ἀμφὶ σὸν πίπτω γόνυ
<eur. hec. 788> ἄκουσον. εἰ μὲν ὅσιά σοι παθεῖν δοκῶ,
<eur. hec. 789> στέργοιμ' ἄν: εἰ δὲ τοὔμπαλιν, σύ μοι γενοῦ
<eur. hec. 790> τιμωρὸς ἀνδρός, ἀνοσιωτάτου ξένου,
<eur. hec. 791> ὃς οὔτε τοὺς γῆς νέρθεν οὔτε τοὺς ἄνω
<eur. hec. 792> δείσας δέδρακεν ἔργον ἀνοσιώτατον,
<eur. hec. 793> κοινῆς τραπέζης πολλάκις τυχὼν ἐμοί,
<eur. hec. 794> ξενίας τ' ἀριθμῷ πρῶτ' ἔχων ἐμῶν φίλων,
<eur. hec. 795> τυχὼν δ' ὅσων δεῖ — . καὶ λαβὼν προμηθίαν
<eur. hec. 796> ἔκτεινε: τύμβου δ', εἰ κτανεῖν ἐβούλετο,
<eur. hec. 797> οὐκ ἠξίωσεν, ἀλλ' ἀφῆκε πόντιον.
<eur. hec. 798> ἡμεῖς μὲν οὖν δοῦλοί τε κἀσθενεῖς ἴσως:
<eur. hec. 799> ἀλλ' οἱ θεοὶ σθένουσι χὡ κείνων κρατῶν
<eur. hec. 800> Νόμος: νόμῳ γὰρ τοὺς θεοὺς ἡγούμεθα
<eur. hec. 801> καὶ ζῶμεν ἄδικα καὶ δίκαι' ὡρισμένοι:
<eur. hec. 802> ὃς ἐς ς' ἀνελθὼν εἰ διαφθαρήσεται,
<eur. hec. 803> καὶ μὴ δίκην δώσουσιν οἵτινες ξένους
<eur. hec. 804> κτείνουσιν ἢ θεῶν ἱερὰ τολμῶσιν φέρειν,
<eur. hec. 805> οὐκ ἔστιν οὐδὲν τῶν ἐν ἀνθρώποις ἴσον.
<eur. hec. 806> ταῦτ' οὖν ἐν αἰσχρῷ θέμενος αἰδέσθητί με:
<eur. hec. 807> οἴκτιρον ἡμᾶς, ὡς †γραφεύς† τ' ἀποσταθεὶς
<eur. hec. 808> ἰδοῦ με κἀνάθρησον οἷ' ἔχω κακά.
<eur. hec. 809> τύραννος ἦ ποτ', ἀλλὰ νῦν δούλη σέθεν,
<eur. hec. 810> εὔπαις ποτ' οὖσα, νῦν δὲ γραῦς ἄπαις θ' ἅμα,
<eur. hec. 811> ἄπολις ἔρημος, ἀθλιωτάτη βροτῶν
<eur. hec. 812> οἴμοι τάλαινα, ποῖ μ' ὑπεξάγεις πόδα;
<eur. hec. 813> ἔοικα πράξειν οὐδέν: ὦ τάλαιν' ἐγώ.
<eur. hec. 814> τί δῆτα θνητοὶ τἄλλα μὲν μαθήματα
<eur. hec. 815> μοχθοῦμεν ὡς χρὴ πάντα καὶ ματεύομεν,
<eur. hec. 816> Πειθὼ δὲ τὴν τύραννον ἀνθρώποις μόνην
<eur. hec. 817> οὐδέν τι μᾶλλον ἐς τέλος σπουδάζομεν
<eur. hec. 818> μισθοὺς διδόντες μανθάνειν, ἵν' ἦν ποτε
<eur. hec. 819> πείθειν ἅ τις βούλοιτο τυγχάνειν θ' ἅμα;
<eur. hec. 820> πῶς οὖν ἔτ' ἄν τις ἐλπίσαι πράξειν καλῶς;
<eur. hec. 821> οἱ μὲν γὰρ ὄντες παῖδες οὐκέτ' εἰσί μοι,
<eur. hec. 822> αὕτη δ' ἐπ' αἰσχροῖς αἰχμάλωτος. οἴχομαι:
<eur. hec. 823> καπνὸν δὲ πόλεως τόνδ' ὑπερθρῴσκονθ' ὁρῶ.
<eur. hec. 824> καὶ μήν — ἴσως μὲν τοῦ λόγου κενὸν τόδε,
<eur. hec. 825> Κύπριν προβάλλειν: ἀλλ' ὅμως εἰρήσεται:
<eur. hec. 826> πρὸς σοῖσι πλευροῖς παῖς ἐμὴ κοιμίζεται
<eur. hec. 827> ἡ φοιβάς, ἣν καλοῦσι Κασάνδραν Φρύγες.
<eur. hec. 828> ποῦ τὰς φίλας δῆτ' εὐφρόνας δείξεις, ἄναξ,
<eur. hec. 829> ἢ τῶν ἐν εὐνῇ φιλτάτων ἀσπασμάτων
<eur. hec. 830> χάριν τίν' ἕξει παῖς ἐμή, κείνης δ' ἐγώ;
<eur. hec. 831> ἐκ τοῦ σκότου τε τῶν τε νυκτερησίων
<eur. hec. 832> φίλτρων μεγίστη γίγνεται βροτοῖς χάρις.
<eur. hec. 833> ἄκουε δή νυν: τὸν θανόντα τόνδ' ὁρᾷς;
<eur. hec. 834> τοῦτον καλῶς δρῶν ὄντα κηδεστὴν σέθεν
<eur. hec. 835> δράσεις. ἑνός μοι μῦθος ἐνδεὴς ἔτι.
<eur. hec. 836> εἴ μοι γένοιτο φθόγγος ἐν βραχίοσι
<eur. hec. 837> καὶ χερσὶ καὶ κόμαισι καὶ ποδῶν βάσει
<eur. hec. 838> ἢ Δαιδάλου τέχναισιν ἢ θεῶν τινος,
<eur. hec. 839> ὡς πάνθ' ὁμαρτῇ σῶν ἔχοιντο γουνάτων
<eur. hec. 840> κλαίοντ', ἐπισκήπτοντα παντοίους λόγους.
<eur. hec. 841> ὦ δέσποτ', ὦ μέγιστον ̔́Ελλησιν φάος,
<eur. hec. 842> πιθοῦ, παράσχες χεῖρα τῇ πρεσβύτιδι
<eur. hec. 843> τιμωρόν, εἰ καὶ μηδέν ἐστιν, ἀλλ' ὅμως.
<eur. hec. 844> ἐσθλοῦ γὰρ ἀνδρὸς τῇ δίκῃ θ' ὑπηρετεῖν
<eur. hec. 845> καὶ τοὺς κακοὺς δρᾶν πανταχοῦ κακῶς ἀεί.
<eur. hec. 846> δεινόν γε, θνητοῖς ὡς ἅπαντα συμπίτνει,
<eur. hec. 847> καὶ τὰς ἀνάγκας οἱ νόμοι διώρισαν,
<eur. hec. 848> φίλους τιθέντες τούς γε πολεμιωτάτους
<eur. hec. 849> ἐχθρούς τε τοὺς πρὶν εὐμενεῖς ποιούμενοι.
<eur. hec. 850> ἐγὼ σὲ καὶ σὸν παῖδα καὶ τύχας σέθεν,
<eur. hec. 851> ̔Εκάβη, δι' οἴκτου χεῖρά θ' ἱκεσίαν ἔχω,
<eur. hec. 852> καὶ βούλομαι θεῶν θ' οὕνεκ' ἀνόσιον ξένον
<eur. hec. 853> καὶ τοῦ δικαίου τήνδε σοι δοῦναι δίκην,
<eur. hec. 854> εἴ πως φανείη γ' ὥστε σοί τ' ἔχειν καλῶς,
<eur. hec. 855> στρατῷ τε μὴ δόξαιμι Κασάνδρας χάριν
<eur. hec. 856> Θρῄκης ἄνακτι τόνδε βουλεῦσαι φόνον.
<eur. hec. 857> ἔστιν γὰρ ᾗ ταραγμὸς ἐμπέπτωκέ μοι:
<eur. hec. 858> — Τὸν ἄνδρα τοῦτον φίλιον ἡγεῖται στρατός,
<eur. hec. 859> τὸν κατθανόντα δ' ἐχθρόν: εἰ δὲ σοὶ φίλος
<eur. hec. 860> ὅδ' ἐστί, χωρὶς τοῦτο κοὐ κοινὸν στρατῷ. —
<eur. hec. 861> πρὸς ταῦτα φρόντιζ': ὡς θέλοντα μέν μ' ἔχεις
<eur. hec. 862> σοὶ ξυμπονῆσαι καὶ ταχὺν προσαρκέσαι,
<eur. hec. 863> βραδὺν δ', ̓Αχαιοῖς εἰ διαβληθήσομαι.
<eur. hec. 864> φεῦ.
<eur. hec. 865> οὐκ ἔστι θνητῶν ὅστις ἔστ' ἐλεύθερος:
<eur. hec. 865> ἢ χρημάτων γὰρ δοῦλός ἐστιν ἢ τύχης,
<eur. hec. 866> ἢ πλῆθος αὐτὸν πόλεος ἢ νόμων γραφαὶ
<eur. hec. 867> εἴργουσι χρῆσθαι μὴ κατὰ γνώμην τρόποις.
<eur. hec. 868> ἐπεὶ δὲ ταρβεῖς τῷ τ' ὄχλῳ πλέον νέμεις,
<eur. hec. 869> ἐγώ σε θήσω τοῦδ' ἐλεύθερον φόβου.
<eur. hec. 870> σύνισθι μὲν γάρ, ἤν τι βουλεύσω κακὸν
<eur. hec. 871> τῷ τόνδ' ἀποκτείναντι, συνδράσῃς δὲ μή.
<eur. hec. 872> ἢν δ' ἐξ ̓Αχαιῶν θόρυβος ἢ 'πικουρία
<eur. hec. 873> πάσχοντος ἀνδρὸς Θρῃκὸς οἷα πείσεται
<eur. hec. 874> φανῇ τις, εἶργε μὴ δοκῶν ἐμὴν χάριν.
<eur. hec. 875> τὰ δ' ἄλλα — θάρσει — πάντ' ἐγὼ θήσω καλῶς.
<eur. hec. 876> πῶς οὖν; τί δράσεις; πότερα φάσγανον χερὶ
<eur. hec. 877> λαβοῦσα γραίᾳ φῶτα βάρβαρον κτενεῖς,
<eur. hec. 878> ἢ φαρμάκοισιν ἢ 'πικουρίᾳ τινί;
<eur. hec. 879> τίς σοι ξυνέσται χείρ; πόθεν κτήσῃ φίλους;
<eur. hec. 880> στέγαι κεκεύθας' αἵδε Τρῳάδων ὄχλον.
<eur. hec. 881> τὰς αἰχμαλώτους εἶπας, ̔Ελλήνων ἄγραν;
<eur. hec. 882> σὺν ταῖσδε τὸν ἐμὸν φονέα τιμωρήσομαι.
<eur. hec. 883> καὶ πῶς γυναιξὶν ἀρσένων ἔσται κράτος;
<eur. hec. 884> δεινὸν τὸ πλῆθος σὺν δόλῳ τε δύσμαχον.
<eur. hec. 885> δεινόν: τὸ μέντοι θῆλυ μέμφομαι γένος.
<eur. hec. 886> τί δ'; οὐ γυναῖκες εἷλον Αἰγύπτου τέκνα
<eur. hec. 887> καὶ Λῆμνον ἄρδην ἀρσένων ἐξῴκισαν;
<eur. hec. 888> ἀλλ' ὣς γενέσθω: τόνδε μὲν μέθες λόγον,
<eur. hec. 889> πέμψον δέ μοι τήνδ' ἀσφαλῶς διὰ στρατοῦ
<eur. hec. 890> γυναῖκα. — καὶ σὺ Θρῃκὶ πλαθεῖσα ξένῳ
<eur. hec. 891> λέξον: Καλεῖ ς' ἄνασσα δή ποτ' ̓Ιλίου
<eur. hec. 892> ̔Εκάβη, σὸν οὐκ ἔλασσον ἢ κείνης χρέος,
<eur. hec. 893> καὶ παῖδας: ὡς δεῖ καὶ τέκν' εἰδέναι λόγους
<eur. hec. 894> τοὺς ἐξ ἐκείνης. — τὸν δὲ τῆς νεοσφαγοῦς
<eur. hec. 895> Πολυξένης ἐπίσχες, ̓Αγάμεμνον, τάφον,
<eur. hec. 896> ὡς τώδ' ἀδελφὼ πλησίον μιᾷ φλογί,
<eur. hec. 897> δισσὴ μέριμνα μητρί, κρυφθῆτον χθονί.
<eur. hec. 898> ἔσται τάδ' οὕτω: καὶ γὰρ εἰ μὲν ἦν στρατῷ
<eur. hec. 899> πλοῦς, οὐκ ἂν εἶχον τήνδε σοι δοῦναι χάριν:
<eur. hec. 900> νῦν δ', οὐ γὰρ ἵης' οὐρίους πνοὰς θεός,
<eur. hec. 901> μένειν ἀνάγκη πλοῦν ὁρῶντ' ἐς ἥσυχον.
<eur. hec. 902> γένοιτο δ' εὖ πως: πᾶσι γὰρ κοινὸν τόδε,
<eur. hec. 903> ἰδίᾳ θ' ἑκάστῳ καὶ πόλει, τὸν μὲν κακὸν
<eur. hec. 904> κακόν τι πάσχειν, τὸν δὲ χρηστὸν εὐτυχεῖν.
<eur. hec. 905> σὺ μέν, ὦ πατρὶς ̓Ιλιάς,
<eur. hec. 906> τῶν ἀπορθήτων πόλις οὐκέτι λέξῃ:
<eur. hec. 907> τοῖον ̔Ελλάνων νέφος ἀμφί σε κρύπτει
<eur. hec. 909> δορὶ δὴ δορὶ πέρσαν.
<eur. hec. 910> ἀπὸ δὲ στεφάναν κέκαρ-
<eur. hec. 911> σαι πύργων, κατὰ δ' αἰθάλου
<eur. hec. 912> κηλῖδ' οἰκτροτάταν κέχρω-
<eur. hec. 913> σαι: τάλαιν',
<eur. hec. 913b> οὐκέτι ς' ἐμβατεύσω.
<eur. hec. 914> μεσονύκτιος ὠλλύμαν,
<eur. hec. 915> ἦμος ἐκ δείπνων ὕπνος ἡδὺς ἐπ' ὄσσοις
<eur. hec. 916> σκίδναται, μολπᾶν δ' ἄπο καὶ χοροποιῶν
<eur. hec. 918> θυσιᾶν καταλύσας
<eur. hec. 919> πόσις ἐν θαλάμοις ἔκει-
<eur. hec. 920> το, ξυστὸν δ' ἐπὶ πασσάλῳ,
<eur. hec. 921> ναύταν οὐκέθ' ὁρῶν ὅμι-
<eur. hec. 922> λον Τροίαν
<eur. hec. 922b> ̓Ιλιάδ' ἐμβεβῶτα.
<eur. hec. 923> ἐγὼ δὲ πλόκαμον ἀναδέτοις
<eur. hec. 924> μίτραισιν ἐρρυθμιζόμαν
<eur. hec. 925> χρυσέων ἐνόπτρων λεύς-
<eur. hec. 926> σους' ἀτέρμονας εἰς αὐγάς,
<eur. hec. 927> ἐπιδέμνιος ὡς πέσοιμ' ἐς εὐνάν.
<eur. hec. 928> ἀνὰ δὲ κέλαδος ἔμολε πόλιν:
<eur. hec. 929> κέλευσμα δ' ἦν κατ' ἄστυ Τροί-
<eur. hec. 930> ας τόδ': ̓͂Ω
<eur. hec. 930> παῖδες ̔Ελλάνων, πότε δὴ πότε τὰν
<eur. hec. 931> ̓Ιλιάδα σκοπιὰν
<eur. hec. 932> πέρσαντες ἥξετ' οἴκους;
<eur. hec. 933> λέχη δὲ φίλια μονόπεπλος
<eur. hec. 934> λιποῦσα, Δωρὶς ὡς κόρα,
<eur. hec. 935> σεμνὰν προσίζους' οὐκ
<eur. hec. 936> ἤνυς' ̓́Αρτεμιν ἁ τλάμων:
<eur. hec. 937> ἄγομαι δὲ θανόντ' ἰδοῦς' ἀκοίταν
<eur. hec. 938> τὸν ἐμὸν ἅλιον ἐπὶ πέλαγος,
<eur. hec. 939> πόλιν τ' ἀποσκοποῦς', ἐπεὶ
<eur. hec. 940> νόστιμον
<eur. hec. 940> ναῦς ἐκίνησεν πόδα καί μ' ἀπὸ γᾶς
<eur. hec. 941> ὥρισεν ̓Ιλιάδος:
<eur. hec. 942> τάλαιν', ἀπεῖπον ἄλγει,
<eur. hec. 943> τὰν τοῖν Διοσκούροιν ̔Ελέναν κάσιν
<eur. hec. 944> ̓Ιδαῖόν τε βούταν
<eur. hec. 945> αἰνόπαριν κατάρᾳ
<eur. hec. 946> διδοῦς', ἐπεί με γᾶς ἐκ
<eur. hec. 947> πατρῴας ἀπώλεσεν
<eur. hec. 948> ἐξῴκισέν τ' οἴκων γάμος, οὐ γάμος ἀλλ' ἀ-
<eur. hec. 949> λάστορός τις οἰζύς:
<eur. hec. 950> ἃν μήτε πέλαγος ἅλιον ἀπαγάγοι πάλιν,
<eur. hec. 951> μήτε πα-
<eur. hec. 952> τρῷον ἵκοιτ' ἐς οἶκον.
<eur. hec. 953> ὦ φίλτατ' ἀνδρῶν Πρίαμε, φιλτάτη δὲ σύ,
<eur. hec. 954> ̔Εκάβη, δακρύω ς' εἰσορῶν πόλιν τε σὴν
<eur. hec. 955> τήν τ' ἀρτίως θανοῦσαν ἔκγονον σέθεν.
<eur. hec. 956> φεῦ:
<eur. hec. 957> οὐκ ἔστι πιστὸν οὐδέν, οὔτ' εὐδοξία
<eur. hec. 958> οὔτ' αὖ καλῶς πράσσοντα μὴ πράξειν κακῶς.
<eur. hec. 959> φύρουσι δ' αὐτοὶ θεοὶ πάλιν τε καὶ πρόσω
<eur. hec. 960> ταραγμὸν ἐντιθέντες, ὡς ἀγνωσίᾳ
<eur. hec. 960> σέβωμεν αὐτούς. ἀλλὰ ταῦτα μὲν τί δεῖ
<eur. hec. 961> θρηνεῖν, προκόπτοντ' οὐδὲν ἐς πρόσθεν κακῶν;
<eur. hec. 962> σὺ δ', εἴ τι μέμφῃ τῆς ἐμῆς ἀπουσίας,
<eur. hec. 963> σχές: τυγχάνω γὰρ ἐν μέσοις Θρῄκης ὅροις
<eur. hec. 964> ἀπών, ὅτ' ἦλθες δεῦρ': ἐπεὶ δ' ἀφικόμην,
<eur. hec. 965> ἤδη πόδ' ἔξω δωμάτων αἴροντί μοι
<eur. hec. 966> ἐς ταὐτὸν ἥδε συμπίτνει δμωὶς σέθεν
<eur. hec. 967> λέγουσα μύθους, ὧν κλύων ἀφικόμην.
<eur. hec. 968> αἰσχύνομαί σε προσβλέπειν ἐναντίον,
<eur. hec. 969> Πολυμῆστορ, ἐν τοιοῖσδε κειμένη κακοῖς.
<eur. hec. 970> ὅτῳ γὰρ ὤφθην εὐτυχοῦς', αἰδώς μ' ἔχει
<eur. hec. 971> ἐν τῷδε πότμῳ τυγχάνους' ἵν' εἰμὶ νῦν
<eur. hec. 972> κοὐκ ἂν δυναίμην προσβλέπειν ὀρθαῖς κόραις.
<eur. hec. 973> ἀλλ' αὐτὸ μὴ δύσνοιαν ἡγήσῃ σέθεν,
<eur. hec. 974> Πολυμῆστορ: ἄλλως δ' αἴτιόν τι καὶ νόμος,
<eur. hec. 975> γυναῖκας ἀνδρῶν μὴ βλέπειν ἐναντίον.
<eur. hec. 976> καὶ θαῦμά γ' οὐδέν. ἀλλὰ τίς χρεία ς' ἐμοῦ;
<eur. hec. 977> τί χρῆμ' ἐπέμψω τὸν ἐμὸν ἐκ δόμων πόδα:
<eur. hec. 978> ἴδιον ἐμαυτῆς δή τι πρὸς σὲ βούλομαι
<eur. hec. 979> καὶ παῖδας εἰπεῖν σούς: ὀπάονας δέ μοι
<eur. hec. 980> χωρὶς κέλευσον τῶνδ' ἀποστῆναι δόμων.
<eur. hec. 981> χωρεῖτ': ἐν ἀσφαλεῖ γὰρ ἥδ' ἐρημία.
<eur. hec. 982> φίλη μὲν εἶ σύ, προσφιλὲς δέ μοι τόδε
<eur. hec. 983> στράτευμ' ̓Αχαιῶν. ἀλλὰ σημαίνειν σὲ χρῆν:
<eur. hec. 984> τί χρὴ τὸν εὖ πράσσοντα μὴ πράσσουσιν εὖ
<eur. hec. 985> φίλοις ἐπαρκεῖν; ὡς ἕτοιμός εἰμ' ἐγώ.
<eur. hec. 986> πρῶτον μὲν εἰπὲ παῖδ' ὃν ἐξ ἐμῆς χερὸς
<eur. hec. 987> Πολύδωρον ἔκ τε πατρὸς ἐν δόμοις ἔχεις,
<eur. hec. 988> εἰ ζῇ: τὰ δ' ἄλλα δεύτερόν ς' ἐρήσομαι.
<eur. hec. 989> μάλιστα: τοὐκείνου μὲν εὐτυχεῖς μέρος.
<eur. hec. 990> ὦ φίλταθ', ὡς εὖ κἀξίως λέγεις σέθεν.
<eur. hec. 991> τί δῆτα βούλῃ δεύτερον μαθεῖν ἐμοῦ;
<eur. hec. 992> εἰ τῆς τεκούσης τῆσδε μέμνηταί τί μου;
<eur. hec. 993> καὶ δεῦρό γ' ὡς σὲ κρύφιος ἐζήτει μολεῖν.
<eur. hec. 994> χρυσὸς δὲ σῶς ὃν ἦλθεν ἐκ Τροίας ἔχων;
<eur. hec. 995> σῶς, ἐν δόμοις γε τοῖς ἐμοῖς φρουρούμενος.
<eur. hec. 996> σῶσόν νυν αὐτὸν μηδ' ἔρα τῶν πλησίον.
<eur. hec. 997> ἥκιστ': ὀναίμην τοῦ παρόντος, ὦ γύναι.
<eur. hec. 998> οἶσθ' οὖν ἃ λέξαι σοί τε καὶ παισὶν θέλω;
<eur. hec. 999> οὐκ οἶδα: τῷ σῷ τοῦτο σημανεῖς λόγῳ.
<eur. hec. 1000> ἔστ', ὦ φιληθεὶς ὡς σὺ νῦν ἐμοὶ φιλῇ —
<eur. hec. 1001> τί χρῆμ' ὃ κἀμὲ καὶ τέκν' εἰδέναι χρεών;
<eur. hec. 1002> χρυσοῦ παλαιαὶ Πριαμιδῶν κατώρυχες.
<eur. hec. 1003> ταῦτ' ἔσθ' ἃ βούλῃ παιδὶ σημῆναι σέθεν;
<eur. hec. 1004> μάλιστα, διὰ σοῦ γ': εἶ γὰρ εὐσεβὴς ἀνήρ.
<eur. hec. 1005> τί δῆτα τέκνων τῶνδε δεῖ παρουσίας;
<eur. hec. 1006> ἄμεινον, ἢν σὺ κατθάνῃς, τούσδ' εἰδέναι.
<eur. hec. 1007> καλῶς ἔλεξας: τῇδε καὶ σοφώτερον.
<eur. hec. 1008> οἶσθ' οὖν ̓Αθάνας ̓Ιλίας ἵνα στέγαι;
<eur. hec. 1009> ἐνταῦθ' ὁ χρυσός ἐστι; σημεῖον δὲ τί;
<eur. hec. 1010> μέλαινα πέτρα γῆς ὑπερτέλλους' ἄνω.
<eur. hec. 1011> ἔτ' οὖν τι βούλῃ τῶν ἐκεῖ φράζειν ἐμοί;
<eur. hec. 1012> σῶσαί σε χρήμαθ' οἷς συνεξῆλθον θέλω.
<eur. hec. 1013> ποῦ δῆτα; πέπλων ἐντὸς ἢ κρύψας' ἔχεις;
<eur. hec. 1014> σκύλων ἐν ὄχλῳ ταῖσδε σῴζεται στέγαις.
<eur. hec. 1015> ποῦ δ'; αἵδ' ̓Αχαιῶν ναύλοχοι περιπτυχαί.
<eur. hec. 1016> ἰδίᾳ γυναικῶν αἰχμαλωτίδων στέγαι.
<eur. hec. 1017> τἄνδον δὲ πιστὰ κἀρσένων ἐρημία;
<eur. hec. 1018> οὐδεὶς ̓Αχαιῶν ἔνδον, ἀλλ' ἡμεῖς μόναι.
<eur. hec. 1019> ἀλλ' ἕρπ' ἐς οἴκους: καὶ γὰρ ̓Αργεῖοι νεῶν
<eur. hec. 1020> λῦσαι ποθοῦσιν οἴκαδ' ἐκ Τροίας πόδα:
<eur. hec. 1021> ὡς πάντα πράξας ὧν σε δεῖ στείχῃς πάλιν
<eur. hec. 1022> ξὺν παισὶν οὗπερ τὸν ἐμὸν ᾤκισας γόνον.
<eur. hec. 1024> οὔπω δέδωκας, ἀλλ' ἴσως δώσεις δίκην:
<eur. hec. 1025> ἀλίμενόν τις ὡς εἰς ἄντλον πεσὼν
<eur. hec. 1026> †λέχριος ἐκπεσῇ φίλας καρδίας,
<eur. hec. 1027> ἀμέρσας βίοτον. τὸ γὰρ ὑπέγγυον
<eur. hec. 1029> Δίκᾳ καὶ θεοῖσιν οὐ συμπίτνει:
<eur. hec. 1030> ὀλέθριον ὀλέθριον κακόν. †
<eur. hec. 1031> ψεύσει ς' ὁδοῦ τῆσδ' ἐλπὶς ἥ ς' ἐπήγαγεν
<eur. hec. 1032> θανάσιμον πρὸς ̔́Αιδαν, ἰὼ τάλας:
<eur. hec. 1033> ἀπολέμῳ δὲ χειρὶ λείψεις βίον.     ἔσωθεν
<eur. hec. 1035> ὤμοι, τυφλοῦμαι φέγγος ὀμμάτων τάλας.
<eur. hec. 1036> ἠκούσατ' ἀνδρὸς Θρῃκὸς οἰμωγήν, φίλαι;
<eur. hec. 1037> ὤμοι μάλ' αὖθις, τέκνα, δυστήνου σφαγῆς.
<eur. hec. 1038> φίλαι, πέπρακται καίν' ἔσω δόμων κακά.
<eur. hec. 1039> ἀλλ' οὔτι μὴ φύγητε λαιψηρῷ ποδί:
<eur. hec. 1040> βάλλων γὰρ οἴκων τῶνδ' ἀναρρήξω μυχούς.
<eur. hec. 1041> ἰδού, βαρείας χειρὸς ὁρμᾶται βέλος.
<eur. hec. 1042> βούλεσθ' ἐπεσπέσωμεν; ὡς ἀκμὴ καλεῖ
<eur. hec. 1043> ̔Εκάβῃ παρεῖναι Τρῳάσιν τε συμμάχους.
<eur. hec. 1044> ἄρασσε, φείδου μηδέν, ἐκβάλλων πύλας:
<eur. hec. 1045> οὐ γάρ ποτ' ὄμμα λαμπρὸν ἐνθήσεις κόραις,
<eur. hec. 1046> οὐ παῖδας ὄψῃ ζῶντας οὓς ἔκτειν' ἐγώ.
<eur. hec. 1047> ἦ γὰρ καθεῖλες Θρῇκα, καὶ κρατεῖς, ξένον,
<eur. hec. 1048> δέσποινα, καὶ δέδρακας οἷάπερ λέγεις;
<eur. hec. 1049> ὄψῃ νιν αὐτίκ' ὄντα δωμάτων πάρος
<eur. hec. 1050> τυφλὸν τυφλῷ στείχοντα παραφόρῳ ποδί,
<eur. hec. 1051> παίδων τε δισσῶν σώμαθ', οὓς ἔκτειν' ἐγὼ
<eur. hec. 1052> σὺν ταῖς ἀρίσταις Τρῳάσιν: δίκην δέ μοι
<eur. hec. 1053> δέδωκε. χωρεῖ δ', ὡς ὁρᾷς, ὅδ' ἐκ δόμων.
<eur. hec. 1054> ἀλλ' ἐκποδὼν ἄπειμι κἀποστήσομαι
<eur. hec. 1055> θυμῷ ῥέοντι Θρῃκὶ δυσμαχωτάτῳ.
<eur. hec. 1056> ὤμοι ἐγώ, πᾷ βῶ,
<eur. hec. 1057> πᾷ στῶ, πᾷ κέλσω;
<eur. hec. 1058> τετράποδος βάσιν θηρὸς ὀρεστέρου
<eur. hec. 1059> τιθέμενος ἐπίχειρα κατ' ἴχνος; ποίαν
<eur. hec. 1060> ἢ ταύταν ἢ τάνδ' ἐξαλλάξω, τὰς
<eur. hec. 1061> ἀνδροφόνους μάρψαι χρῄζων ̓Ιλιάδας,
<eur. hec. 1062> αἵ με διώλεσαν;
<eur. hec. 1064> τάλαιναι κόραι τάλαιναι Φρυγῶν,
<eur. hec. 1065> ὦ κατάρατοι,
<eur. hec. 1066> ποῖ καί με φυγᾷ πτώσσουσι μυχῶν;
<eur. hec. 1067> εἴθε μοι ὀμμάτων αἱματόεν βλέφαρον
<eur. hec. 1068> ἀκέσαι' ἀκέσαιο τυφλόν, ̔́Αλιε,
<eur. hec. 1069> φέγγος ἐπαλλάξας.
<eur. hec. 1070> ἆ ἆ,
<eur. hec. 1071> σίγα: κρυπτὰν βάσιν αἰσθάνομαι
<eur. hec. 1072> τάνδε γυναικῶν. πᾷ πόδ' ἐπᾴξας
<eur. hec. 1073> σαρκῶν ὀστέων τ' ἐμπλησθῶ,
<eur. hec. 1074> θοίναν ἀγρίων θηρῶν τιθέμενος,
<eur. hec. 1075> ἀρνύμενος λώβαν
<eur. hec. 1075> λύμας ἀντίποιν' ἐμᾶς; ὦ τάλας.
<eur. hec. 1076> ποῖ πᾷ φέρομαι τέκν' ἔρημα λιπὼν
<eur. hec. 1077> Βάκχαις ̔́Αιδου διαμοιρᾶσαι,
<eur. hec. 1078> σφακτά, κυσίν τε φοινίαν δαῖτ' ἀνή-
<eur. hec. 1079> μερον τ' οὐρείαν ἐκβολάν;
<eur. hec. 1080> πᾷ στῶ, πᾷ κάμψω, πᾷ βῶ,
<eur. hec. 1081> ναῦς ὅπως ποντίοις πείσμασιν, λινόκροκον
<eur. hec. 1082> φᾶρος στέλλων, ἐπὶ τάνδε συθεὶς
<eur. hec. 1083> τέκνων ἐμῶν φύλαξ ὀλέθριον κοίταν;
<eur. hec. 1085> ὦ τλῆμον, ὥς σοι δύσφορ' εἴργασται κακά:
<eur. hec. 1086> δράσαντι δ' αἰσχρὰ δεινὰ τἀπιτίμια.
<eur. hec. 1087> δαίμων ἔδωκεν ὅστις ἐστί σοι βαρύς.
<eur. hec. 1088> αἰαῖ, ἰὼ Θρῄκης λογχοφόρον ἔνο-
<eur. hec. 1090> πλον εὔιππον ̓́Αρει κάτοχον γένος.
<eur. hec. 1091> ἰὼ ̓Αχαιοί. — ἰὼ ̓Ατρεῖδαι. — βοὰν βοὰν ἀυτῶ, βοάν.
<eur. hec. 1092> ὢ ἴτε: μόλετε πρὸς θεῶν.
<eur. hec. 1093> κλύει τις ἢ οὐδεὶς ἀρκέσει; τί μέλλετε;
<eur. hec. 1094> γυναῖκες ὤλεσάν με, γυναῖκες αἰχμαλωτίδες: δεινὰ
<eur. hec. 1095> δεινὰ πεπόνθαμεν.
<eur. hec. 1098> ὤμοι ἐμᾶς λώβας.
<eur. hec. 1099> ποῖ τράπωμαι, ποῖ πορευθῶ;
<eur. hec. 1100> ἀμπτάμενος οὐράνιον
<eur. hec. 1101> ὑψιπετὲς ἐς μέλαθρον,
<eur. hec. 1102> ̓Ωαρίων ἢ Σείριος ἔνθα πυρὸς φλογέας ἀφίη-
<eur. hec. 1105> σιν ὄσσων αὐγάς, ἢ τὸν ἐς ̓Αίδα
<eur. hec. 1106> μελάγχρωτα πορθμὸν ᾄξω τάλας;
<eur. hec. 1107> συγγνώσθ', ὅταν τις κρείσσον' ἢ φέρειν κακὰ
<eur. hec. 1108> πάθῃ, ταλαίνης ἐξαπαλλάξαι ζόης.
<eur. hec. 1109> κραυγῆς ἀκούσας ἦλθον: οὐ γὰρ ἥσυχος
<eur. hec. 1110> πέτρας ὀρείας παῖς λέλακ' ἀνὰ στρατὸν
<eur. hec. 1111> ̓Ηχὼ διδοῦσα θόρυβον: εἰ δὲ μὴ Φρυγῶν
<eur. hec. 1112> πύργους πεσόντας ᾖσμεν ̔Ελλήνων δορί,
<eur. hec. 1113> φόβον παρέσχεν οὐ μέσως ὅδε κτύπος.
<eur. hec. 1114> ὦ φίλτατ': ᾐσθόμην γάρ, ̓Αγάμεμνον, σέθεν
<eur. hec. 1115> φωνῆς ἀκούσας: εἰσορᾷς ἃ πάσχομεν;
<eur. hec. 1116> ἔα:
<eur. hec. 1117> Πολυμῆστορ: ὦ δύστηνε, τίς ς' ἀπώλεσεν;
<eur. hec. 1118> τίς ὄμμ' ἔθηκε τυφλὸν αἱμάξας κόρας,
<eur. hec. 1119> παῖδάς τε τούσδ' ἔκτεινεν; ἦ μέγαν χόλον
<eur. hec. 1120> σοὶ καὶ τέκνοισιν εἶχεν ὅστις ἦν ἄρα.
<eur. hec. 1120> ̔Εκάβη με σὺν γυναιξὶν αἰχμαλωτίσιν
<eur. hec. 1121> ἀπώλες' — οὐκ ἀπώλες', ἀλλὰ μειζόνως.
<eur. hec. 1122> τί φῄς; σὺ τοὔργον εἴργασαι τόδ', ὡς λέγει;
<eur. hec. 1123> σὺ τόλμαν, ̔Εκάβη, τήνδ' ἔτλης ἀμήχανον;
<eur. hec. 1124> ὤμοι, τί λέξεις; ἦ γὰρ ἐγγύς ἐστί που;
<eur. hec. 1125> σήμηνον, εἰπὲ ποῦ 'σθ', ἵν' ἁρπάσας χεροῖν
<eur. hec. 1126> διασπάσωμαι καὶ καθαιμάξω χρόα.
<eur. hec. 1127> οὗτος, τί πάσχεις;    πρὸς θεῶν σε λίσσομαι,
<eur. hec. 1128> μέθες μ' ἐφεῖναι τῇδε μαργῶσαν χέρα.
<eur. hec. 1129> ἴσχ': ἐκβαλὼν δὲ καρδίας τὸ βάρβαρον
<eur. hec. 1130> λέγ', ὡς ἀκούσας σοῦ τε τῆσδέ τ' ἐν μέρει
<eur. hec. 1131> κρίνω δικαίως ἀνθ' ὅτου πάσχεις τάδε.
<eur. hec. 1132> λέγοιμ' ἄν. ἦν τις Πριαμιδῶν νεώτατος,
<eur. hec. 1133> Πολύδωρος, ̔Εκάβης παῖς, ὃν ἐκ Τροίας ἐμοὶ
<eur. hec. 1134> πατὴρ δίδωσι Πρίαμος ἐν δόμοις τρέφειν,
<eur. hec. 1135> ὕποπτος ὢν δὴ Τρωικῆς ἁλώσεως.
<eur. hec. 1136> τοῦτον κατέκτειν': ἀνθ' ὅτου δ' ἔκτεινά νιν,
<eur. hec. 1137> ἄκουσον, ὡς εὖ καὶ σοφῇ προμηθίᾳ.
<eur. hec. 1138> ἔδεισα μὴ σοὶ πολέμιος λειφθεὶς ὁ παῖς
<eur. hec. 1139> Τροίαν ἀθροίσῃ καὶ ξυνοικίσῃ πάλιν,
<eur. hec. 1140> γνόντες δ' ̓Αχαιοὶ ζῶντα Πριαμιδῶν τινα
<eur. hec. 1141> Φρυγῶν ἐς αἶαν αὖθις ἄρειαν στόλον,
<eur. hec. 1142> κἄπειτα Θρῄκης πεδία τρίβοιεν τάδε
<eur. hec. 1143> λεηλατοῦντες, γείτοσιν δ' εἴη κακὸν
<eur. hec. 1144> Τρώων, ἐν ᾧπερ νῦν, ἄναξ, ἐκάμνομεν.
<eur. hec. 1145> ̔Εκάβη δὲ παιδὸς γνοῦσα θανάσιμον μόρον
<eur. hec. 1146> λόγῳ με τοιῷδ' ἤγαγ', ὡς κεκρυμμένας
<eur. hec. 1147> θήκας φράσουσα Πριαμιδῶν ἐν ̓Ιλίῳ
<eur. hec. 1148> χρυσοῦ: μόνον δὲ σὺν τέκνοισί μ' εἰσάγει
<eur. hec. 1149> δόμους, ἵν' ἄλλος μή τις εἰδείη τάδε.
<eur. hec. 1150> ἵζω δὲ κλίνης ἐν μέσῳ κάμψας γόνυ:
<eur. hec. 1151> πολλαὶ δὲ χεῖρες, αἳ μὲν ἐξ ἀριστερᾶς,
<eur. hec. 1152> αἳ δ' ἔνθεν, ὡς δὴ παρὰ φίλῳ, Τρώων κόραι
<eur. hec. 1153> θάκους ἔχουσαι, κερκίδ' ̓Ηδωνῆς χερὸς
<eur. hec. 1154> ᾔνουν, ὑπ' αὐγὰς τούσδε λεύσσουσαι πέπλους:
<eur. hec. 1155> ἄλλαι δὲ κάμακα Θρῃκίαν θεώμεναι
<eur. hec. 1156> γυμνόν μ' ἔθηκαν διπτύχου στολίσματος.
<eur. hec. 1157> ὅσαι δὲ τοκάδες ἦσαν, ἐκπαγλούμεναι
<eur. hec. 1158> τέκν' ἐν χεροῖν ἔπαλλον, ὡς πρόσω πατρὸς
<eur. hec. 1159> γένοιντο, διαδοχαῖς ἀμείβουσαι χερῶν:
<eur. hec. 1160> κᾆτ' ἐκ γαληνῶν — πῶς δοκεῖς; — προσφθεγμάτων
<eur. hec. 1161> εὐθὺς λαβοῦσαι φάσγαν' ἐκ πέπλων ποθὲν
<eur. hec. 1162> κεντοῦσι παῖδας, αἳ δὲ πολεμίων δίκην
<eur. hec. 1163> ξυναρπάσασαι τὰς ἐμὰς εἶχον χέρας
<eur. hec. 1164> καὶ κῶλα: παισὶ δ' ἀρκέσαι χρῄζων ἐμοῖς,
<eur. hec. 1165> εἰ μὲν πρόσωπον ἐξανισταίην ἐμόν,
<eur. hec. 1166> κόμης κατεῖχον, εἰ δὲ κινοίην χέρας,
<eur. hec. 1167> πλήθει γυναικῶν οὐδὲν ἤνυον τάλας.
<eur. hec. 1168> τὸ λοίσθιον δέ, πῆμα πήματος πλέον,
<eur. hec. 1169> ἐξειργάσαντο δείν': ἐμῶν γὰρ ὀμμάτων,
<eur. hec. 1170> πόρπας λαβοῦσαι, τὰς ταλαιπώρους κόρας
<eur. hec. 1171> κεντοῦσιν, αἱμάσσουσιν: εἶτ' ἀνὰ στέγας
<eur. hec. 1172> φυγάδες ἔβησαν: ἐκ δὲ πηδήσας ἐγὼ
<eur. hec. 1173> θὴρ ὣς διώκω τὰς μιαιφόνους κύνας,
<eur. hec. 1174> ἅπαντ' ἐρευνῶν †τοῖχον ὡς κυνηγέτης†
<eur. hec. 1175> βάλλων ἀράσσων. τοιάδε σπεύδων χάριν
<eur. hec. 1176> πέπονθα τὴν σὴν πολέμιόν τε σὸν κτανών,
<eur. hec. 1177> ̓Αγάμεμνον. ὡς δὲ μὴ μακροὺς τείνω λόγους,
<eur. hec. 1178> εἴ τις γυναῖκας τῶν πρὶν εἴρηκεν κακῶς
<eur. hec. 1179> ἢ νῦν λέγων ἔστιν τις ἢ μέλλει λέγειν,
<eur. hec. 1180> ἅπαντα ταῦτα συντεμὼν ἐγὼ φράσω:
<eur. hec. 1181> γένος γὰρ οὔτε πόντος οὔτε γῆ τρέφει
<eur. hec. 1182> τοιόνδ': ὁ δ' αἰεὶ ξυντυχὼν ἐπίσταται.
<eur. hec. 1183> μηδὲν θρασύνου μηδὲ τοῖς σαυτοῦ κακοῖς
<eur. hec. 1184> τὸ θῆλυ συνθεὶς ὧδε πᾶν μέμψῃ γένος.
<eur. hec. 1185> πολλαὶ γὰρ ἡμῶν, αἳ μέν εἰς' ἐπίφθονοι,
<eur. hec. 1186> αἳ δ' εἰς ἀριθμὸν τῶν κακῶν πεφύκαμεν.
<eur. hec. 1187> ̓Αγάμεμνον, ἀνθρώποισιν οὐκ ἐχρῆν ποτε
<eur. hec. 1188> τῶν πραγμάτων τὴν γλῶσσαν ἰσχύειν πλέον:
<eur. hec. 1189> ἀλλ', εἴτε χρήστ' ἔδρασε, χρήστ' ἔδει λέγειν,
<eur. hec. 1190> εἴτ' αὖ πονηρά, τοὺς λόγους εἶναι σαθρούς,
<eur. hec. 1191> καὶ μὴ δύνασθαι τἄδικ' εὖ λέγειν ποτέ.
<eur. hec. 1192> σοφοὶ μὲν οὖν εἰς' οἱ τάδ' ἠκριβωκότες,
<eur. hec. 1193> ἀλλ' οὐ δύνανται διὰ τέλους εἶναι σοφοί,
<eur. hec. 1194> κακῶς δ' ἀπώλοντ': οὔτις ἐξήλυξέ πω.
<eur. hec. 1195> καί μοι τὸ μὲν σὸν ὧδε φροιμίοις ἔχει:
<eur. hec. 1196> πρὸς τόνδε δ' εἶμι καὶ λόγοις ἀμείψομαι:
<eur. hec. 1197> ὃς φῂς ̓Αχαιῶν πόνον ἀπαλλάσσων διπλοῦν
<eur. hec. 1198> ̓Αγαμέμνονός θ' ἕκατι παῖδ' ἐμὸν κτανεῖν.
<eur. hec. 1199> ἀλλ', ὦ κάκιστε, πρῶτον οὔποτ' ἂν φίλον
<eur. hec. 1200> τὸ βάρβαρον γένοιτ' ἂν ̔́Ελλησιν γένος
<eur. hec. 1201> οὐδ' ἂν δύναιτο. τίνα δὲ καὶ σπεύδων χάριν
<eur. hec. 1202> πρόθυμος ἦσθα; πότερα κηδεύσων τινὰ
<eur. hec. 1203> ἢ συγγενὴς ὤν, ἢ τίν' αἰτίαν ἔχων;
<eur. hec. 1204> ἢ σῆς ἔμελλον γῆς τεμεῖν βλαστήματα
<eur. hec. 1205> πλεύσαντες αὖθις; τίνα δοκεῖς πείσειν τάδε;
<eur. hec. 1206> ὁ χρυσός, εἰ βούλοιο τἀληθῆ λέγειν,
<eur. hec. 1207> ἔκτεινε τὸν ἐμὸν παῖδα, καὶ κέρδη τὰ σά.
<eur. hec. 1208> ἐπεὶ δίδαξον τοῦτο: πῶς, ὅτ' εὐτύχει
<eur. hec. 1209> Τροία, πέριξ δὲ πύργος εἶχ' ἔτι πτόλιν,
<eur. hec. 1210> ἔζη τε Πρίαμος ̔́Εκτορός τ' ἤνθει δόρυ,
<eur. hec. 1211> τί δ' οὐ τότ', εἴπερ τῷδ' ἐβουλήθης χάριν
<eur. hec. 1212> θέσθαι, τρέφων τὸν παῖδα κἀν δόμοις ἔχων
<eur. hec. 1213> ἔκτεινας ἢ ζῶντ' ἦλθες ̓Αργείοις ἄγων;
<eur. hec. 1214> ἀλλ' ἡνίχ' ἡμεῖς οὐκέτ' ἐσμὲν ἐν φάει —
<eur. hec. 1215> καπνῷ δ' ἐσήμην' ἄστυ — πολεμίων ὕπο,
<eur. hec. 1216> ξένον κατέκτας σὴν μολόντ' ἐφ' ἑστίαν.
<eur. hec. 1217> πρὸς τοῖσδε νῦν ἄκουσον, ὡς φανῇς κακός.
<eur. hec. 1218> χρῆν ς', εἴπερ ἦσθα τοῖς ̓Αχαιοῖσιν φίλος,
<eur. hec. 1219> τὸν χρυσὸν ὃν φῂς οὐ σὸν ἀλλὰ τοῦδ' ἔχειν
<eur. hec. 1220> δοῦναι φέροντα πενομένοις τε καὶ χρόνον
<eur. hec. 1221> πολὺν πατρῴας γῆς ἀπεξενωμένοις:
<eur. hec. 1222> σὺ δ' οὐδὲ νῦν πω σῆς ἀπαλλάξαι χερὸς
<eur. hec. 1223> τολμᾷς, ἔχων δὲ καρτερεῖς ἔτ' ἐν δόμοις.
<eur. hec. 1224> καὶ μὴν τρέφων μὲν ὥς σε παῖδ' ἐχρῆν τρέφειν
<eur. hec. 1225> σώσας τε τὸν ἐμόν, εἶχες ἂν καλὸν κλέος:
<eur. hec. 1226> ἐν τοῖς κακοῖς γὰρ ἁγαθοὶ σαφέστατοι
<eur. hec. 1227> φίλοι: τὰ χρηστὰ δ' αὔθ' ἕκαστ' ἔχει φίλους.
<eur. hec. 1228> εἰ δ' ἐσπάνιζες χρημάτων, ὃ δ' εὐτύχει,
<eur. hec. 1229> θησαυρὸς ἄν σοι παῖς ὑπῆρχ' οὑμὸς μέγας:
<eur. hec. 1230> νῦν δ' οὔτ' ἐκεῖνον ἄνδρ' ἔχεις σαυτῷ φίλον,
<eur. hec. 1231> χρυσοῦ τ' ὄνησις οἴχεται παῖδές τε σοί,
<eur. hec. 1232> αὐτός τε πράσσεις ὧδε. σοὶ δ' ἐγὼ λέγω,
<eur. hec. 1233> ̓Αγάμεμνον, εἰ τῷδ' ἀρκέσεις, κακὸς φανῇ:
<eur. hec. 1234> οὔτ' εὐσεβῆ γὰρ οὔτε πιστὸν οἷς ἐχρῆν,
<eur. hec. 1235> οὐχ ὅσιον, οὐ δίκαιον εὖ δράσεις ξένον:
<eur. hec. 1236> αὐτὸν δὲ χαίρειν τοῖς κακοῖς σὲ φήσομεν
<eur. hec. 1237> τοιοῦτον ὄντα δεσπότας δ' οὐ λοιδορῶ.
<eur. hec. 1238> φεῦ φεῦ: βροτοῖσιν ὡς τὰ χρηστὰ πράγματα
<eur. hec. 1239> χρηστῶν ἀφορμὰς ἐνδίδως' ἀεὶ λόγων.
<eur. hec. 1240> ἀχθεινὰ μέν μοι τἀλλότρια κρίνειν κακά,
<eur. hec. 1241> ὅμως δ' ἀνάγκη: καὶ γὰρ αἰσχύνην φέρει,
<eur. hec. 1242> πρᾶγμ' ἐς χέρας λαβόντ' ἀπώσασθαι τόδε.
<eur. hec. 1243> ἐμοὶ δ', ἵν' εἰδῇς, οὔτ' ἐμὴν δοκεῖς χάριν
<eur. hec. 1244> οὔτ' οὖν ̓Αχαιῶν ἄνδρ' ἀποκτεῖναι ξένον,
<eur. hec. 1245> ἀλλ' ὡς ἔχῃς τὸν χρυσὸν ἐν δόμοισι σοῖς.
<eur. hec. 1246> λέγεις δὲ σαυτῷ πρόσφορ' ἐν κακοῖσιν ὤν.
<eur. hec. 1247> τάχ' οὖν παρ' ὑμῖν ῥᾴδιον ξενοκτονεῖν:
<eur. hec. 1248> ἡμῖν δέ γ' αἰσχρὸν τοῖσιν ̔́Ελλησιν τόδε.
<eur. hec. 1249> πῶς οὖν σε κρίνας μὴ ἀδικεῖν φύγω ψόγον;
<eur. hec. 1250> οὐκ ἂν δυναίμην. ἀλλ' ἐπεὶ τὰ μὴ καλὰ
<eur. hec. 1251> πράσσειν ἐτόλμας, τλῆθι καὶ τὰ μὴ φίλα.
<eur. hec. 1252> οἴμοι, γυναικός, ὡς ἔοιχ', ἡσσώμενος
<eur. hec. 1253> δούλης ὑφέξω τοῖς κακίοσιν δίκην.
<eur. hec. 1254> οὔκουν δικαίως, εἴπερ εἰργάσω κακά;
<eur. hec. 1255> οἴμοι τέκνων τῶνδ' ὀμμάτων τ' ἐμῶν, τάλας.
<eur. hec. 1256> ἀλγεῖς: τί δ'; ἦ 'μὲ παιδὸς οὐκ ἀλγεῖν δοκεῖς;
<eur. hec. 1257> χαίρεις ὑβρίζους' εἰς ἔμ', ὦ πανοῦργε σύ;
<eur. hec. 1258> οὐ γάρ με χαίρειν χρή σε τιμωρουμένην;
<eur. hec. 1259> ἀλλ' οὐ τάχ', ἡνίκ' ἄν σε ποντία νοτὶς —
<eur. hec. 1260> μῶν ναυστολήσῃ γῆς ὅρους ̔Ελληνίδος;
<eur. hec. 1261> κρύψῃ μὲν οὖν πεσοῦσαν ἐκ καρχησίων.
<eur. hec. 1262> πρὸς τοῦ βιαίων τυγχάνουσαν ἁλμάτων;
<eur. hec. 1263> αὐτὴ πρὸς ἱστὸν ναὸς ἀμβήσῃ ποδί.
<eur. hec. 1264> ὑποπτέροις νώτοισιν ἢ ποίῳ τρόπῳ;
<eur. hec. 1265> κύων γενήσῃ πύρς' ἔχουσα δέργματα.
<eur. hec. 1266> πῶς δ' οἶσθα μορφῆς τῆς ἐμῆς μετάστασιν;
<eur. hec. 1267> ὁ Θρῃξὶ μάντις εἶπε Διόνυσος τάδε.
<eur. hec. 1268> σοὶ δ' οὐκ ἔχρησεν οὐδὲν ὧν ἔχεις κακῶν;
<eur. hec. 1269> οὐ γάρ ποτ' ἂν σύ μ' εἷλες ὧδε σὺν δόλῳ.
<eur. hec. 1270> θανοῦσα δ' ἢ ζῶς' ἐνθάδ' ἐκπλήσω βίον;
<eur. hec. 1271> θανοῦσα: τύμβῳ δ' ὄνομα σῷ κεκλήσεται —
<eur. hec. 1272> μορφῆς ἐπῳδόν, ἢ τί, τῆς ἐμῆς ἐρεῖς;
<eur. hec. 1273> κυνὸς ταλαίνης σῆμα, ναυτίλοις τέκμαρ.
<eur. hec. 1274> οὐδὲν μέλει μοι σοῦ γέ μοι δόντος δίκην.
<eur. hec. 1275> καὶ σήν γ' ἀνάγκη παῖδα Κασάνδραν θανεῖν.
<eur. hec. 1276> ἀπέπτυς': αὐτῷ ταῦτα σοὶ δίδωμ' ἔχειν.
<eur. hec. 1277> κτενεῖ νιν ἡ τοῦδ' ἄλοχος, οἰκουρὸς πικρά.
<eur. hec. 1278> μήπω μανείη Τυνδαρὶς τοσόνδε παῖς.
<eur. hec. 1279> καὐτόν γε τοῦτον, πέλεκυν ἐξάρας' ἄνω.
<eur. hec. 1280> οὗτος σύ, μαίνῃ καὶ κακῶν ἐρᾷς τυχεῖν;
<eur. hec. 1281> κτεῖν', ὡς ἐν ̓́Αργει φόνια λουτρά ς' ἀμμένει.
<eur. hec. 1282> οὐχ ἕλξετ' αὐτόν, δμῶες, ἐκποδὼν βίᾳ;
<eur. hec. 1283> ἀλγεῖς ἀκούων;    οὐκ ἐφέξετε στόμα;
<eur. hec. 1284> ἐγκλῄετ': εἴρηται γάρ.    οὐχ ὅσον τάχος
<eur. hec. 1285> νήσων ἐρήμων αὐτὸν ἐκβαλεῖτέ που,
<eur. hec. 1286> ἐπείπερ οὕτω καὶ λίαν θρασυστομεῖ;
<eur. hec. 1287> ̔Εκάβη, σὺ δ', ὦ τάλαινα, διπτύχους νεκροὺς
<eur. hec. 1288> στείχουσα θάπτε: δεσποτῶν δ' ὑμᾶς χρεὼν
<eur. hec. 1289> σκηναῖς πελάζειν, Τρῳάδες: καὶ γὰρ πνοὰς
<eur. hec. 1290> πρὸς οἶκον ἤδη τάσδε πομπίμους ὁρῶ.
<eur. hec. 1291> εὖ δ' ἐς πάτραν πλεύσαιμεν, εὖ δὲ τἀν δόμοις
<eur. hec. 1292> ἔχοντ' ἴδοιμεν τῶνδ' ἀφειμένοι πόνων.
<eur. hec. 1293> ἴτε πρὸς λιμένας σκηνάς τε, φίλαι,
<eur. hec. 1294> τῶν δεσποσύνων πειρασόμεναι
<eur. hec. 1295> μόχθων: στερρὰ γὰρ ἀνάγκη.
