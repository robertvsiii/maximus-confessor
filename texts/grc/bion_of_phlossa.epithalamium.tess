<bion. epith. 2.1> Λῇς νύ τί μοι Λυκίδα Σικελὸν μέλος ἁδὺ λιγαίνειν,
<bion. epith. 2.2> ἱμερόεν γλυκύθυμον ἐρωτικόν, οἷον ὁ Κύκλωψ
<bion. epith. 2.3> ἄεισεν Πολύφαμος ἐπᾳονίᾳ Γαλατείᾳ;
<bion. epith. 2.4> κἠμοὶ συρίσδεν, Μύρσων, φίλον: ἀλλὰ τί μέλψω;
<bion. epith. 2.5> Σκύριον ὦ Λυκίδα ζαλώμενον ἁδὺν ἔρωτα,
<bion. epith. 2.6> λάθρια Πηλείδαο φιλάματα, λάθριον εὐνάν,
<bion. epith. 2.7> πῶς παῖς ἕσσατο φᾶρος, ὅπως δ̓ ἐψεύσατο μορφὰν
<bion. epith. 2.8> κἠν κώραισιν ὅπως Λυκομηδίσιν ἁπαλέγοισα
<bion. epith. 2.9> ἠείδη κατὰ παστὸν ̓Αχιλλέα Δηϊδάμεια.
<bion. epith. 2.10> ̔́Αρπασε τὰν ̔Ελέναν πόθ̓ ὁ βουκόλος, ἆγε δ̓ ἐς ̓́Ιδαν,
<bion. epith. 2.11> Οἰνώνᾳ κακὸν ἄλγος. ἐχώσατο δ̓ ἁ Λακεδαίμων,
<bion. epith. 2.12> πάντα δὲ λαὸν ἄγειρεν ̓Αχαϊκόν, οὐδέ τις ̔́Ελλην
<bion. epith. 2.13> οὔτε Μυκηναίων οὔτ̓ ̓́Ηλιδος οὔτε Λακώνων,
<bion. epith. 2.14> μεῖνεν ἑὸν κατὰ δῶμα φυγὼν δύστανον ̓́Αρηα.
<bion. epith. 2.15> λάνθανε δ̓ ἐν κώραις Λυκομηδίσι μοῦνος ̓Αχιλλεύς,
<bion. epith. 2.16> εἴρια δ̓ ἀνθ̓ ὅπλων ἐδιδάσκετο, καὶ χερὶ λευκᾷ
<bion. epith. 2.17> παρθενικὸν κόπον εἶχεν, ἐφαίνετο δ̓ ἠΰτε κώρα:
<bion. epith. 2.18> καὶ γὰρ ἴσον τήναις θηλύνετο, καὶ τόσον ἄνθος
<bion. epith. 2.19> χιονέαις πόρφυρε παρηίσι, καὶ τὸ βάδισμα
<bion. epith. 2.20> παρθενικῆς ἐβάδιζε, κόμας δ̓ ἐπύκαζε καλύπτρᾳ.
<bion. epith. 2.21> θυμὸν δ̓ ἀνέρος εἶχε, καὶ ἀνέρος εἶχεν ἔρωτα:
<bion. epith. 2.22> ἐξ ἀοῦς δ̓ ἐπὶ νύκτα παρίζετο Δηϊδαμείᾳ,
<bion. epith. 2.23> καὶ ποτὲ μὲν τήνας ἐφίλει χέρα, πολλάκι δ̓ αὐτᾶς
<bion. epith. 2.24> στάμονα καλὸν ἄειρε, τὰ δαίδαλα δ̓ ἄτρἰ ἐπῄνει:
<bion. epith. 2.25> ἤσθιε δ̓ οὐκ ἄλλᾳ σὺν ὁμάλικι, πάντα δ̓ ἐποίει
<bion. epith. 2.26> σπεύδων κοινὸν ἐς ὕπνον. ἔλεξέ νυ καὶ λόγον αὐτᾷ:
<bion. epith. 2.27> “ἅλλαι μὲν κνώσσουσι σὺν ἀλλάλαισιν ἀδελφαί,
<bion. epith. 2.28> αὐτὰρ ἐγὼ μώνα, μώνα δὲ σὺ νύμφα καθεύδεις.
<bion. epith. 2.29> αἱ δύο παρθενικαὶ συνομάλικες, αἱ δύο καλαί:
<bion. epith. 2.30> ἀλλὰ μόναι κατὰ λέκτρα καθεύδομες: ἁ δὲ πονηρὰ
<bion. epith. 2.31> Νυσαία δολία με κακῶς ἀπὸ σεῖο μερίσδει.
<bion. epith. 2.32> οὐ γὰρ ἐγὼ σέο ...”
