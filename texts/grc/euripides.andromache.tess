<eur. andr. 1> ̓Ασιάτιδος γῆς σχῆμα, Θηβαία πόλις,
<eur. andr. 2> ὅθεν ποθ' ἕδνων σὺν πολυχρύσῳ χλιδῇ
<eur. andr. 3> Πριάμου τύραννον ἑστίαν ἀφικόμην
<eur. andr. 4> δάμαρ δοθεῖσα παιδοποιὸς ̔́Εκτορι,
<eur. andr. 5> ζηλωτὸς ἔν γε τῷ πρὶν ̓Ανδρομάχη χρόνῳ,
<eur. andr. 6> νῦν δ', εἴ τις ἄλλη, δυστυχεστάτη γυνή:
<eur. andr. 7> [ἐμοῦ πέφυκεν ἢ γενήσεταί ποτε]:
<eur. andr. 8> ἥτις πόσιν μὲν ̔́Εκτορ' ἐξ ̓Αχιλλέως
<eur. andr. 9> θανόντ' ἐσεῖδον, παῖδά θ' ὃν τίκτω πόσει
<eur. andr. 10> ῥιφθέντα πύργων ̓Αστυάνακτ' ἀπ' ὀρθίων,
<eur. andr. 11> ἐπεὶ τὸ Τροίας εἷλον ̔́Ελληνες πέδον:
<eur. andr. 12> αὐτὴ δὲ δούλη τῶν ἐλευθερωτάτων
<eur. andr. 13> οἴκων νομισθεῖς' ̔Ελλάδ' εἰσαφικόμην
<eur. andr. 14> τῷ νησιώτῃ Νεοπτολέμῳ δορὸς γέρας
<eur. andr. 15> δοθεῖσα λείας Τρωϊκῆς ἐξαίρετον.
<eur. andr. 16> Φθίας δὲ τῆσδε καὶ πόλεως Φαρσαλίας
<eur. andr. 17> σύγχορτα ναίω πεδί', ἵν' ἡ θαλασσία
<eur. andr. 18> Πηλεῖ ξυνῴκει χωρὶς ἀνθρώπων Θέτις
<eur. andr. 19> φεύγους' ὅμιλον: Θεσσαλὸς δέ νιν λεὼς
<eur. andr. 20> Θετίδειον αὐδᾷ θεᾶς χάριν νυμφευμάτων.
<eur. andr. 21> ἔνθ' οἶκον ἔσχε τόνδε παῖς ̓Αχιλλέως,
<eur. andr. 22> Πηλέα δ' ἀνάσσειν γῆς ἐᾷ Φαρσαλίας,
<eur. andr. 23> ζῶντος γέροντος σκῆπτρον οὐ θέλων λαβεῖν.
<eur. andr. 24> κἀγὼ δόμοις τοῖσδ' ἄρσεν' ἐντίκτω κόρον,
<eur. andr. 25> πλαθεῖς' ̓Αχιλλέως παιδί, δεσπότῃ δ' ἐμῷ.
<eur. andr. 26> καὶ πρὶν μὲν ἐν κακοῖσι κειμένην ὅμως
<eur. andr. 27> ἐλπίς μ' ἀεὶ προσῆγε σωθέντος τέκνου
<eur. andr. 28> ἀλκήν τιν' εὑρεῖν κἀπικούρησιν δόμον:
<eur. andr. 29> ἐπεὶ δὲ τὴν Λάκαιναν ̔Ερμιόνην γαμεῖ
<eur. andr. 30> τοὐμὸν παρώσας δεσπότης δοῦλον λέχος,
<eur. andr. 31> κακοῖς πρὸς αὐτῆς σχετλίοις ἐλαύνομαι.
<eur. andr. 32> λέγει γὰρ ὥς νιν φαρμάκοις κεκρυμμένοις
<eur. andr. 33> τίθημ' ἄπαιδα καὶ πόσει μισουμένην,
<eur. andr. 34> αὐτὴ δὲ ναίειν οἶκον ἀντ' αὐτῆς θέλω
<eur. andr. 35> τόνδ', ἐκβαλοῦσα λέκτρα τἀκείνης βίᾳ:
<eur. andr. 36> ἁγὼ τὸ πρῶτον οὐχ ἑκοῦς' ἐδεξάμην,
<eur. andr. 37> νῦν δ' ἐκλέλοιπα: Ζεὺς τάδ' εἰδείη μέγας,
<eur. andr. 38> ὡς οὐχ ἑκοῦσα τῷδ' ἐκοινώθην λέχει.
<eur. andr. 39> ἀλλ' οὔ σφε πείθω, βούλεται δέ με κτανεῖν,
<eur. andr. 40> πατήρ τε θυγατρὶ Μενέλεως συνδρᾷ τάδε.
<eur. andr. 41> καὶ νῦν κατ' οἴκους ἔστ', ἀπὸ Σπάρτης μολὼν
<eur. andr. 42> ἐπ' αὐτὸ τοῦτο: δειματουμένη δ' ἐγὼ
<eur. andr. 43> δόμων πάροικον Θέτιδος εἰς ἀνάκτορον
<eur. andr. 44> θάσσω τόδ' ἐλθοῦς', ἤν με κωλύσῃ θανεῖν.
<eur. andr. 45> Πηλεύς τε γάρ νιν ἔκγονοί τε Πηλέως
<eur. andr. 46> σέβουσιν, ἑρμήνευμα Νηρῇδος γάμων.
<eur. andr. 47> ὃς δ' ἔστι παῖς μοι μόνος, ὑπεκπέμπω λάθρᾳ
<eur. andr. 48> ἄλλους ἐς οἴκους, μὴ θάνῃ φοβουμένη.
<eur. andr. 49> ὁ γὰρ φυτεύσας αὐτὸν οὔτ' ἐμοὶ πάρα
<eur. andr. 50> προσωφελῆσαι, παιδί τ' οὐδέν ἐστ', ἀπὼν
<eur. andr. 51> Δελφῶν κατ' αἶαν, ἔνθα Λοξίᾳ δίκην
<eur. andr. 52> δίδωσι μανίας, ᾗ ποτ' εἰς Πυθὼ μολὼν
<eur. andr. 53> ᾔτησε Φοῖβον πατρὸς οὗ κτείνει δίκην,
<eur. andr. 54> εἴ πως τὰ πρόσθε σφάλματ' ἐξαιτούμενος
<eur. andr. 55> θεὸν παράσχοιτ' εἰς τὸ λοιπὸν εὐμενῆ.
<eur. andr. 56> δέσποιν', ἐγώ τοι τοὔνομ' οὐ φεύγω τόδε
<eur. andr. 57> καλεῖν ς', ἐπείπερ καὶ κατ' οἶκον ἠξίουν
<eur. andr. 58> τὸν σόν, τὸ Τροίας ἡνίκ' ᾠκοῦμεν πέδον,
<eur. andr. 59> εὔνους δὲ καὶ σοὶ ζῶντί τ' ἦ τῷ σῷ πόσει,
<eur. andr. 60> καὶ νῦν φέρουσά σοι νέους ἥκω λόγους,
<eur. andr. 61> φόβῳ μέν, εἴ τις δεσποτῶν αἰσθήσεται,
<eur. andr. 62> οἴκτῳ δὲ τῷ σῷ: δεινὰ γὰρ βουλεύεται
<eur. andr. 63> Μενέλαος εἰς σὲ παῖς θ', ἅ σοι φυλακτέα.
<eur. andr. 64> ὦ φιλτάτη σύνδουλε （σύνδουλος γὰρ εἶ
<eur. andr. 65> τῇ πρόσθ' ἀνάσσῃ τῇδε, νῦν δὲ δυστυχεῖ）
<eur. andr. 66> τί δρῶσι; ποίας μηχανὰς πλέκουσιν αὖ,
<eur. andr. 67> κτεῖναι θέλοντες τὴν παναθλίαν ἐμέ;
<eur. andr. 68> τὸν παῖδά σου μέλλουσιν, ὦ δύστηνε σύ,
<eur. andr. 69> κτείνειν, ὃν ἔξω δωμάτων ὑπεξέθου.
<eur. andr. 73> φροῦδος δ' ἐπ' αὐτὸν Μενέλεως δόμων ἄπο.
<eur. andr. 70> οἴμοι: πέπυσται τὸν ἐμὸν ἔκθετον γόνον;
<eur. andr. 71> πόθεν ποτ'; ὦ δύστηνος, ὡς ἀπωλόμην.
<eur. andr. 72> οὐκ οἶδ', ἐκείνων δ' ᾐσθόμην ἐγὼ τάδε:
<eur. andr. 74> ἀπωλόμην ἄρ'. ὦ τέκνον, κτενοῦσί σε
<eur. andr. 75> δισσοὶ λαβόντες γῦπες: ὁ δὲ κεκλημένος
<eur. andr. 76> πατὴρ ἔτ' ἐν Δελφοῖσι τυγχάνει μένων.
<eur. andr. 77> δοκῶ γὰρ οὐκ ἂν ὧδέ ς' ἂν πράσσειν κακῶς
<eur. andr. 78> κείνου παρόντος: νῦν δ' ἔρημος εἶ φίλων.
<eur. andr. 79> οὐδ' ἀμφὶ Πηλέως ἦλθεν ὡς ἥξοι φάτις;
<eur. andr. 80> γέρων ἐκεῖνος ὥστε ς' ὠφελεῖν παρών.
<eur. andr. 81> καὶ μὴν ἔπεμψ' ἐπ' αὐτὸν οὐχ ἅπαξ μόνον.
<eur. andr. 82> μῶν οὖν δοκεῖς σου φροντίσαι τιν' ἀγγέλων;
<eur. andr. 83> πόθεν; θέλεις οὖν ἄγγελος σύ μοι μολεῖν;
<eur. andr. 84> τί δῆτα φήσω χρόνιος οὖς' ἐκ δωμάτων;
<eur. andr. 85> πολλὰς ἂν εὕροις μηχανάς: γυνὴ γὰρ εἶ.
<eur. andr. 86> κίνδυνος: ̔Ερμιόνη γὰρ οὐ σμικρὸν φύλαξ.
<eur. andr. 87> ὁρᾷς; ἀπαυδᾷς ἐν κακοῖς φίλοισι σοῖς.
<eur. andr. 88> οὐ δῆτα: μηδὲν τοῦτ' ὀνειδίσῃς ἐμοί.
<eur. andr. 89> ἀλλ' εἶμ', ἐπεί τοι κοὐ περίβλεπτος βίος
<eur. andr. 90> δούλης γυναικός, ἤν τι καὶ πάθω κακόν.
<eur. andr. 91> χώρει νυν: ἡμεῖς δ', οἷσπερ ἐγκείμεσθ' ἀεὶ
<eur. andr. 92> θρήνοισι καὶ γόοισι καὶ δακρύμασι,
<eur. andr. 93> πρὸς αἰθέρ' ἐκτενοῦμεν: ἐμπέφυκε γὰρ
<eur. andr. 94> γυναιξὶ τέρψις τῶν παρεστώτων κακῶν
<eur. andr. 95> ἀνὰ στόμ' ἀεὶ καὶ διὰ γλώσσης ἔχειν.
<eur. andr. 96> πάρεστι δ' οὐχ ἓν ἀλλὰ πολλά μοι στένειν,
<eur. andr. 97> πόλιν πατρῴαν τὸν θανόντα θ' ̔́Εκτορα
<eur. andr. 98> στερρόν τε τὸν ἐμὸν δαίμον' ᾧ συνεζύγην
<eur. andr. 99> δούλειον ἦμαρ εἰσπεσοῦς' ἀναξίως.
<eur. andr. 100> χρὴ δ' οὔποτ' εἰπεῖν οὐδέν' ὄλβιον βροτῶν,
<eur. andr. 101> πρὶν ἂν θανόντος τὴν τελευταίαν ἴδῃς
<eur. andr. 102> ὅπως περάσας ἡμέραν ἥξει κάτω.
<eur. andr. 103> ̓Ιλίῳ αἰπεινᾷ Πάρις οὐ γάμον ἀλλά τιν' ἄταν
<eur. andr. 104> ἀγάγετ' εὐναίαν εἰς θαλάμους ̔Ελέναν.
<eur. andr. 105> ἇς ἕνεκ', ὦ Τροία, δορὶ καὶ πυρὶ δηιάλωτον
<eur. andr. 106> εἷλέ ς' ὁ χιλιόναυς ̔Ελλάδος ὀξὺς ̓́Αρης
<eur. andr. 107> καὶ τὸν ἐμὸν μελέας πόσιν ̔́Εκτορα, τὸν περὶ τείχη
<eur. andr. 108> εἵλκυσε διφρεύων παῖς ἁλίας Θέτιδος:
<eur. andr. 109> αὐτὰ δ' ἐκ θαλάμων ἀγόμαν ἐπὶ θῖνα θαλάσσας,
<eur. andr. 110> δουλοσύναν στυγερὰν ἀμφιβαλοῦσα κάρᾳ.
<eur. andr. 111> πολλὰ δὲ δάκρυά μοι κατέβα χροός, ἁνίκ' ἔλειπον
<eur. andr. 112> ἄστυ τε καὶ θαλάμους καὶ πόσιν ἐν κονίαις.
<eur. andr. 113> ὤμοι ἐγὼ μελέα, τί μ' ἐχρῆν ἔτι φέγγος ὁρᾶσθαι
<eur. andr. 114> ̔Ερμιόνας δούλαν; ἇς ὕπο τειρομένα
<eur. andr. 115> πρὸς τόδ' ἄγαλμα θεᾶς ἱκέτις περὶ χεῖρε βαλοῦσα
<eur. andr. 116> τάκομαι ὡς πετρίνα πιδακόεσσα λιβάς.
<eur. andr. 117> ὦ γύναι, ἃ Θέτιδος δάπεδον καὶ ἀνάκτορα θάσσεις
<eur. andr. 118> δαρὸν οὐδὲ λείπεις,
<eur. andr. 119> Φθιὰς ὅμως ἔμολον ποτὶ σὰν ̓Ασιήτιδα γένναν,
<eur. andr. 120> εἴ τί σοι δυναίμαν
<eur. andr. 121> ἄκος τῶν δυσλύτων πόνων τεμεῖν,
<eur. andr. 122> οἳ σὲ καὶ ̔Ερμιόναν ἔριδι στυγερᾷ συνέκλῃσαν,
<eur. andr. 123> τλᾶμον, ἀμφὶ λέκτρων
<eur. andr. 124> διδύμων, ἐπίκοινον ἔχουσαν
<eur. andr. 125> ἄνδρα, παῖδ' ̓Αχιλλέως.
<eur. andr. 126> γνῶθι τύχαν, λόγισαι τὸ παρὸν κακὸν εἰς ὅπερ ἥκεις.
<eur. andr. 127> δεσπόταις ἁμιλλᾷ
<eur. andr. 128> ̓Ιλιὰς οὖσα κόρα Λακεδαίμονος ἐγγενέτῃσιν;
<eur. andr. 129> λεῖπε δεξίμηλον
<eur. andr. 130> δόμον τᾶς ποντίας θεοῦ. τί σοι
<eur. andr. 131> καιρὸς ἀτυζομένᾳ δέμας αἰκέλιον καταλείβειν
<eur. andr. 132> δεσποτᾶν ἀνάγκαις;
<eur. andr. 133> τὸ κρατοῦν δέ ς' ἔπεισι. τί μόχθον
<eur. andr. 134> οὐδὲν οὖσα μοχθεῖς;
<eur. andr. 135> ἀλλ' ἴθι λεῖπε θεᾶς Νηρηίδος ἀγλαὸν ἕδραν,
<eur. andr. 136> γνῶθι δ' οὖς' ἐπὶ ξένας
<eur. andr. 137> δμωὶς ἐπ' ἀλλοτρίας
<eur. andr. 138> πόλεος, ἔνθ' οὐ φίλων τιν' εἰσορᾷς
<eur. andr. 139> σῶν, ὦ δυστυχεστάτα,
<eur. andr. 140> ὦ παντάλαινα νύμφα.
<eur. andr. 141> οἰκτροτάτα γὰρ ἔμοιγ' ἔμολες, γύναι ̓Ιλιάς, οἴκους
<eur. andr. 142> δεσποτᾶν ἐμῶν: φόβῳ δ'
<eur. andr. 143> ἡσυχίαν ἄγομεν
<eur. andr. 144> （τὸ δὲ σὸν οἴκτῳ φέρουσα τυγχάνω）
<eur. andr. 145> μὴ παῖς τᾶς Διὸς κόρας
<eur. andr. 146> σοί μ' εὖ φρονοῦσαν εἰδῇ.
<eur. andr. 147> κόσμον μὲν ἀμφὶ κρατὶ χρυσέας χλιδῆς
<eur. andr. 148> στολμόν τε χρωτὸς τόνδε ποικίλων πέπλων
<eur. andr. 149> οὐ τῶν ̓Αχιλλέως οὐδὲ Πηλέως ἄπο
<eur. andr. 150> δόμων ἀπαρχὰς δεῦρ' ἔχους' ἀφικόμην,
<eur. andr. 151> ἀλλ' ἐκ Λακαίνης Σπαρτιάτιδος χθονὸς
<eur. andr. 152> Μενέλαος ἡμῖν ταῦτα δωρεῖται πατὴρ
<eur. andr. 153> πολλοῖς σὺν ἕδνοις, ὥστ' ἐλευθεροστομεῖν.
<eur. andr. 154> [ὑμᾶς μὲν οὖν τοῖσδ' ἀνταμείβομαι λόγοις.]
<eur. andr. 155> σὺ δ' οὖσα δούλη καὶ δορίκτητος γυνὴ
<eur. andr. 156> δόμους κατασχεῖν ἐκβαλοῦς' ἡμᾶς θέλεις
<eur. andr. 157> τούσδε, στυγοῦμαι δ' ἀνδρὶ φαρμάκοισι σοῖς,
<eur. andr. 158> νηδὺς δ' ἀκύμων διὰ σέ μοι διόλλυται:
<eur. andr. 159> δεινὴ γὰρ ἠπειρῶτις εἰς τὰ τοιάδε
<eur. andr. 160> ψυχὴ γυναικῶν: ὧν ἐπισχήσω ς' ἐγώ,
<eur. andr. 161> κοὐδέν ς' ὀνήσει δῶμα Νηρῇδος τόδε,
<eur. andr. 162> οὐ βωμὸς οὐδὲ ναός, ἀλλὰ κατθανῇ.
<eur. andr. 163> ἢν δ' οὖν βροτῶν τίς ς' ἢ θεῶν σῷσαι θέλῃ,
<eur. andr. 164> δεῖ ς' ἀντὶ τῶν πρὶν ὀλβίων φρονημάτων
<eur. andr. 165> πτῆξαι ταπεινὴν προσπεσεῖν τ' ἐμὸν γόνυ,
<eur. andr. 166> σαίρειν τε δῶμα τοὐμὸν ἐκ χρυσηλάτων
<eur. andr. 167> τευχέων χερὶ σπείρουσαν ̓Αχελῴου δρόσον,
<eur. andr. 168> γνῶναί θ' ἵν' εἶ γῆς. οὐ γάρ ἐσθ' ̔́Εκτωρ τάδε,
<eur. andr. 169> οὐ Πρίαμος οὐδὲ χρυσός, ἀλλ' ̔Ελλὰς πόλις.
<eur. andr. 170> εἰς τοῦτο δ' ἥκεις ἀμαθίας, δύστηνε σύ,
<eur. andr. 171> ἣ παιδὶ πατρός, ὃς σὸν ὤλεσεν πόσιν,
<eur. andr. 172> τολμᾷς ξυνεύδειν καὶ τέκν' αὐθεντῶν πάρα
<eur. andr. 173> τίκτειν. τοιοῦτον πᾶν τὸ βάρβαρον γένος:
<eur. andr. 174> πατήρ τε θυγατρὶ παῖς τε μητρὶ μείγνυται
<eur. andr. 175> κόρη τ' ἀδελφῷ, διὰ φόνου δ' οἱ φίλτατοι
<eur. andr. 176> χωροῦσι, καὶ τῶνδ' οὐδὲν ἐξείργει νόμος.
<eur. andr. 177> ἃ μὴ παρ' ἡμᾶς εἴσφερ': οὐδὲ γὰρ καλὸν
<eur. andr. 178> δυοῖν γυναικοῖν ἄνδρ' ἕν' ἡνίας ἔχειν,
<eur. andr. 179> ἀλλ' εἰς μίαν βλέποντες εὐναίαν Κύπριν
<eur. andr. 180> στέργουσιν, ὅστις μὴ κακῶς οἰκεῖν θέλει.
<eur. andr. 181> ἐπίφθονόν τοι χρῆμα θηλείας φρενὸς
<eur. andr. 182> καὶ ξυγγάμοισι δυσμενὲς μάλιστ' ἀεί.
<eur. andr. 183> φεῦ φεῦ:
<eur. andr. 184> κακόν γε θνητοῖς τὸ νέον ἔν τε τῷ νέῳ
<eur. andr. 185> τὸ μὴ δίκαιον ὅστις ἀνθρώπων ἔχει.
<eur. andr. 186> ἐγὼ δὲ ταρβῶ μὴ τὸ δουλεύειν μέ σοι
<eur. andr. 187> λόγων ἀπώσῃ πόλλ' ἔχουσαν ἔνδικα,
<eur. andr. 188> ἢν δ' αὖ κρατήσω, μὴ 'πὶ τῷδ' ὄφλω βλάβην:
<eur. andr. 189> οἱ γὰρ πνέοντες μεγάλα τοὺς κρείσσους λόγους
<eur. andr. 190> πικρῶς φέρουσι τῶν ἐλασσόνων ὕπο:
<eur. andr. 191> ὅμως δ' ἐμαυτὴν οὐ προδοῦς' ἁλώσομαι.
<eur. andr. 192> εἴπ', ὦ νεᾶνι, τῷ ς' ἐχεγγύῳ λόγῳ
<eur. andr. 193> πεισθεῖς' ἀπωθῶ γνησίων νυμφευμάτων;
<eur. andr. 194> [ὡς ἡ Λάκαινα τῶν Φρυγῶν μείων πόλις,
<eur. andr. 195> τύχῃ θ' ὑπερθεῖ, κἄμ' ἐλευθέραν ὁρᾷς;]
<eur. andr. 199> πότερον ἵν' αὐτὴ παῖδας ἀντὶ σοῦ τέκω
<eur. andr. 200> δούλους ἐμαυτῇ τ' ἀθλίαν ἐφολκίδα;
<eur. andr. 196> ἢ τῷ νέῳ τε καὶ σφριγῶντι σώματι
<eur. andr. 197> πόλεως τε μεγέθει καὶ φίλοις ἐπηρμένη
<eur. andr. 198> οἶκον κατασχεῖν τὸν σὸν ἀντὶ σοῦ θέλω;
<eur. andr. 201> ἢ τοὺς ἐμούς τις παῖδας ἐξανέξεται
<eur. andr. 202> Φθίας τυράννους ὄντας, ἢν σὺ μὴ τέκῃς;
<eur. andr. 203> φιλοῦσι γάρ μ' ̔́Ελληνες ̔́Εκτορός τ' ἄπο
<eur. andr. 203a> Πάριδός τε, κείνων τοῦ τ' ἐμοῦ κηδεύματος,
<eur. andr. 204> αὐτή τ' ἀμαυρὰ κοὐ τύραννος ἦ Φρυγῶν;
<eur. andr. 205> οὐκ ἐξ ἐμῶν σε φαρμάκων στυγεῖ πόσις,
<eur. andr. 206> ἀλλ' εἰ ξυνεῖναι μὴ 'πιτηδεία κυρεῖς.
<eur. andr. 207> φίλτρον δὲ καὶ τόδ': οὐ τὸ κάλλος, ὦ γύναι,
<eur. andr. 208> ἀλλ' ἁρεταὶ τέρπουσι τοὺς ξυνευνέτας.
<eur. andr. 209> σὺ δ' ἤν τι κνισθῇς, ἡ Λάκαινα μὲν πόλις
<eur. andr. 210> μέγ' ἐστί, τὴν δὲ Σκῦρον οὐδαμοῦ τίθης:
<eur. andr. 211> πλουτεῖς δ' ἐν οὐ πλουτοῦσι: Μενέλεως δέ σοι
<eur. andr. 212> μείζων ̓Αχιλλέως. ταῦτά τοί ς' ἔχθει πόσις.
<eur. andr. 213> χρὴ γὰρ γυναῖκα, κἂν κακῷ πόσει δοθῇ,
<eur. andr. 214> στέργειν, ἅμιλλάν τ' οὐκ ἔχειν φρονήματος.
<eur. andr. 215> εἰ δ' ἀμφὶ Θρῄκην τὴν χιόνι κατάρρυτον
<eur. andr. 216> τύραννον ἔσχες ἄνδρ', ἵν' ἐν μέρει λέχος
<eur. andr. 217> δίδωσι πολλαῖς εἷς ἀνὴρ κοινούμενος,
<eur. andr. 218> ἔκτεινας ἂν τάσδ'; εἶτ' ἀπληστίαν λέχους
<eur. andr. 219> πάσαις γυναιξὶ προστιθεῖς' ἂν ηὑρέθης.
<eur. andr. 220> αἰσχρόν γε: καίτοι χείρον' ἀρσένων νόσον
<eur. andr. 221> ταύτην νοσοῦμεν, ἀλλὰ προστῶμεν καλῶς.
<eur. andr. 222> ὦ φίλταθ' ̔́Εκτορ, ἀλλ' ἐγὼ τὴν σὴν χάριν
<eur. andr. 223> σοὶ καὶ ξυνήρων, εἴ τί σε σφάλλοι Κύπρις,
<eur. andr. 224> καὶ μαστὸν ἤδη πολλάκις νόθοισι σοῖς
<eur. andr. 225> ἐπέσχον, ἵνα σοι μηδὲν ἐνδοίην πικρόν.
<eur. andr. 226> καὶ ταῦτα δρῶσα τῇ ἀρετῇ προσηγόμην
<eur. andr. 227> πόσιν: σὺ δ' οὐδὲ ῥανίδ' ὑπαιθρίας δρόσου
<eur. andr. 228> τῷ σῷ προσίζειν ἀνδρὶ δειμαίνους' ἐᾷς.
<eur. andr. 229> μὴ τὴν τεκοῦσαν τῇ φιλανδρίᾳ, γύναι,
<eur. andr. 230> ζήτει παρελθεῖν: τῶν κακῶν γὰρ μητέρων
<eur. andr. 231> φεύγειν τρόπους χρὴ τέκν', ὅσοις ἔνεστι νοῦς.
<eur. andr. 232> δέσποιν', ὅσον σοι ῥᾳδίως παρίσταται,
<eur. andr. 233> τοσόνδε πείθου τῇδε συμβῆναι λόγοις.
<eur. andr. 234> τί σεμνομυθεῖς κἀς ἀγῶν' ἔρχῃ λόγων,
<eur. andr. 235> ὡς δὴ σὺ σώφρων, τἀμὰ δ' οὐχὶ σώφρονα;
<eur. andr. 236> οὔκουν ἐφ' οἷς γε νῦν καθέστηκας λόγοις;
<eur. andr. 237> ὁ νοῦς ὁ σός μοι μὴ ξυνοικοίη, γύναι.
<eur. andr. 238> νέα πέφυκας καὶ λέγεις αἰσχρῶν πέρι.
<eur. andr. 239> σὺ δ' οὐ λέγεις γε, δρᾷς δέ μ' εἰς ὅσον δύνᾳ.
<eur. andr. 240> οὐκ αὖ σιωπῇ Κύπριδος ἀλγήσεις πέρι;
<eur. andr. 241> τί δ'; οὐ γυναιξὶ ταῦτα πρῶτα πανταχοῦ;
<eur. andr. 241a>  
<eur. andr. 241b>  
<eur. andr. 242> καλῶς γε χρωμέναισιν: εἰ δὲ μή, οὐ καλά.
<eur. andr. 243> οὐ βαρβάρων νόμοισιν οἰκοῦμεν πόλιν.
<eur. andr. 244> κἀκεῖ τά γ' αἰσχρὰ κἀνθάδ' αἰσχύνην ἔχει.
<eur. andr. 245> σοφὴ σοφὴ σύ: κατθανεῖν δ' ὅμως σε δεῖ.
<eur. andr. 246> ὁρᾷς ἄγαλμα Θέτιδος εἰς ς' ἀποβλέπον;
<eur. andr. 247> μισοῦν γε πατρίδα σὴν ̓Αχιλλέως φόνῳ.
<eur. andr. 248> ̔Ελένη νιν ὤλες', οὐκ ἐγώ, μήτηρ γε σή.
<eur. andr. 249> ἦ καὶ πρόσω γὰρ τῶν ἐμῶν ψαύσεις κακῶν;
<eur. andr. 250> ἰδοὺ σιωπῶ κἀπιλάζυμαι στόμα.
<eur. andr. 251> ἐκεῖνο λέξον, οὗπερ εἵνεκ' ἐστάλην.
<eur. andr. 252> λέγω ς' ἐγὼ νοῦν οὐκ ἔχειν ὅσον σε δεῖ.
<eur. andr. 253> λείψεις τόδ' ἁγνὸν τέμενος ἐναλίας θεοῦ;
<eur. andr. 254> εἰ μὴ θανοῦμαί γ': εἰ δὲ μή, οὐ λείψω ποτέ.
<eur. andr. 255> ὡς τοῦτ' ἄραρε, κοὐ μενῶ πόσιν μολεῖν.
<eur. andr. 256> ἀλλ' οὐδ' ἐγὼ μὴν πρόσθεν ἐκδώσω μέ σοι.
<eur. andr. 257> πῦρ σοι προσοίσω, κοὐ τὸ σὸν προσκέψομαι.
<eur. andr. 258> σὺ δ' οὖν κάταιθε: θεοὶ γὰρ εἴσονται τάδε.
<eur. andr. 259> καὶ χρωτὶ δεινῶν τραυμάτων ἀλγηδόνας.
<eur. andr. 260> σφάζ', αἱμάτου θεᾶς βωμόν, ἣ μέτεισί σε.
<eur. andr. 261> ὦ βάρβαρον σὺ θρέμμα καὶ σκληρὸν θράσος,
<eur. andr. 262> ἐγκαρτερεῖς δὴ θάνατον; ἀλλ' ἐγώ ς' ἕδρας
<eur. andr. 263> ἐκ τῆσδ' ἑκοῦσαν ἐξαναστήσω τάχα:
<eur. andr. 264> τοιόνδ' ἔχω σου δέλεαρ. ἀλλὰ γὰρ λόγους
<eur. andr. 265> κρύψω, τὸ δ' ἔργον αὐτὸ σημανεῖ τάχα.
<eur. andr. 266> κάθης' ἑδραία: καὶ γὰρ εἰ πέριξ ς' ἔχοι
<eur. andr. 267> τηκτὸς μόλυβδος, ἐξαναστήσω ς' ἐγὼ
<eur. andr. 268> πρὶν ᾧ πέποιθας παῖδ' ̓Αχιλλέως μολεῖν.
<eur. andr. 269> πέποιθα. δεινὸν δ' ἑρπετῶν μὲν ἀγρίων
<eur. andr. 270> ἄκη βροτοῖσι θεῶν καταστῆσαί τινα:
<eur. andr. 271> ὃ δ' ἔστ' ἐχίδνης καὶ πυρὸς περαιτέρω
<eur. andr. 272> οὐδεὶς γυναικὸς φάρμακ' ἐξηύρηκέ πω
<eur. andr. 273> [κακῆς: τοσοῦτόν ἐσμεν ἀνθρώποις κακόν].
<eur. andr. 274> ̓͂Η μεγάλων ἀχέων ἄρ' ὑπῆρξεν, ὅτ' ̓Ιδαίαν
<eur. andr. 275> ἐς νάπαν ἦλθ' ὁ Μαί-
<eur. andr. 276> ας τε καὶ Διὸς τόκος,
<eur. andr. 277> τρίπωλον ἅρμα δαιμόνων
<eur. andr. 278> ἄγων τὸ καλλιζυγές,
<eur. andr. 279> ἔριδι στυγερᾷ κεκορυθμένον εὐμορφίας
<eur. andr. 280> σταθμοὺς ἔπι βούτας,
<eur. andr. 281> βοτῆρά τ' ἀμφὶ μονότροπον νεανίαν
<eur. andr. 282> ἔρημόν θ' ἑστιοῦχον αὐλάν.
<eur. andr. 283> ταὶ δ' ἐπεὶ ὑλόκομον νάπος ἤλυθον οὐρειᾶν
<eur. andr. 285> πιδάκων νίψαν αἰ-
<eur. andr. 286> γλᾶντα σώματα ῥοαῖς,
<eur. andr. 287> ἔβαν δὲ Πριαμίδαν ὑπερ-
<eur. andr. 288> βολαῖς λόγων δυσφρόνων
<eur. andr. 289> παραβαλλόμεναι, δολίοις δ' ἕλε Κύπρις λόγοις,
<eur. andr. 290> τερπνοῖς μὲν ἀκοῦσαι,
<eur. andr. 291> πικρὰν δὲ σύγχυσιν βίου Φρυγῶν πόλει
<eur. andr. 292> ταλαίνᾳ περγάμοις τε Τροίας.
<eur. andr. 293> ἀλλ' εἴθ' ὑπὲρ κεφαλὰν ἔβαλεν κακὸν
<eur. andr. 294> ἁ τεκοῦσά νιν μόρον
<eur. andr. 295> πρὶν ̓Ιδαῖον κατοικίσαι λέπας,
<eur. andr. 296> ὅτε νιν παρὰ θεσπεσίῳ δάφνᾳ
<eur. andr. 297> βόασε Κασάνδρα κτανεῖν,
<eur. andr. 298> μεγάλαν Πριάμου πόλεως λώβαν.
<eur. andr. 299> τίν' οὐκ ἐπῆλθε, ποῖον οὐκ ἐλίσσετο
<eur. andr. 300> δαμογερόντων βρέφος φονεύειν;
<eur. andr. 301> οὔτ' ἂν ἐπ' ̓Ιλιάσι ζυγὸν ἤλυθε
<eur. andr. 302> δούλιον, σύ τ' ἂν γύναι,
<eur. andr. 303> τυράννων ἔσχες ἂν δόμων ἕδρας:
<eur. andr. 304> παρέλυσε δ' ἂν ̔Ελλάδος ἀλγεινοὺς
<eur. andr. 305> οὓς ἀμφὶ Τρωίαν πόνους
<eur. andr. 306> δεκέτεις ἀλάληντο νέοι λόγχαις.
<eur. andr. 307> λέχη τ' ἔρημ' ἂν οὔποτ' ἐξελείπετο,
<eur. andr. 308> καὶ τεκέων ὀρφανοὶ γέροντες.
<eur. andr. 309> ἥκω λαβὼν σὸν παῖδ', ὃν εἰς ἄλλους δόμους
<eur. andr. 310> λάθρᾳ θυγατρὸς τῆς ἐμῆς ὑπεξέθου.
<eur. andr. 311> σὲ μὲν γὰρ ηὔχεις θεᾶς βρέτας σῴσειν τόδε,
<eur. andr. 312> τοῦτον δὲ τοὺς κρύψαντας: ἀλλ' ἐφηυρέθης
<eur. andr. 313> ἧσσον φρονοῦσα τοῦδε Μενέλεω, γύναι.
<eur. andr. 314> κεἰ μὴ τόδ' ἐκλιποῦς' ἐρημώσεις πέδον,
<eur. andr. 315> ὅδ' ἀντὶ τοῦ σοῦ σώματος σφαγήσεται.
<eur. andr. 316> ταῦτ' οὖν λογίζου, πότερα κατθανεῖν θέλεις
<eur. andr. 317> ἢ τόνδ' ὀλέσθαι σῆς ἁμαρτίας ὕπερ,
<eur. andr. 318> ἣν εἰς ἔμ' εἴς τε παῖδ' ἐμὴν ἁμαρτάνεις.
<eur. andr. 319> ὦ δόξα δόξα, μυρίοισι δὴ βροτῶν
<eur. andr. 320> οὐδὲν γεγῶσι βίοτον ὤγκωσας μέγαν.
<eur. andr. 321> [εὔκλεια δ' οἷς μὲν ἔστ' ἀληθείας ὕπο,
<eur. andr. 322> εὐδαιμονίζω: τοὺς δ' ὑπὸ ψευδῶν, ἔχειν
<eur. andr. 323> οὐκ ἀξιώσω, πλὴν τύχῃ φρονεῖν δοκεῖν.]
<eur. andr. 324> σὺ δὴ στρατηγῶν λογάσιν ̔Ελλήνων ποτὲ
<eur. andr. 325> Τροίαν ἀφείλου Πρίαμον, ὧδε φαῦλος ὤν;
<eur. andr. 326> ὅστις θυγατρὸς ἀντίπαιδος ἐκ λόγων
<eur. andr. 327> τοσόνδ' ἔπνευσας, καὶ γυναικὶ δυστυχεῖ
<eur. andr. 328> δούλῃ κατέστης εἰς ἀγῶν'; οὐκ ἀξιῶ
<eur. andr. 329> οὔτ' οὖν σὲ Τροίας οὔτε σοῦ Τροίαν ἔτι.
<eur. andr. 330> [ἔξωθέν εἰσιν οἱ δοκοῦντες εὖ φρονεῖν
<eur. andr. 331> λαμπροί, τὰ δ' ἔνδον πᾶσιν ἀνθρώποις ἴσοι,
<eur. andr. 332> πλὴν εἴ τι πλούτῳ: τοῦτο δ' ἰσχύει μέγα.
<eur. andr. 333> Μενέλαε, φέρε δὴ διαπεράνωμεν λόγους:
<eur. andr. 334> τέθνηκα τῇ σῇ θυγατρὶ καί μ' ἀπώλεσε:
<eur. andr. 335> μιαιφόνον μὲν οὐκέτ' ἂν φύγοι μύσος.
<eur. andr. 336> ἐν τοῖς δὲ πολλοῖς καὶ σὺ τόνδ' ἀγωνιῇ
<eur. andr. 337> φόνον: τὸ συνδρῶν γάρ ς' ἀναγκάσει χερός.
<eur. andr. 338> ἢν δ' οὖν ἐγὼ μὲν μὴ θανεῖν ὑπεκδράμω,
<eur. andr. 339> τὸν παῖδά μου κτενεῖτε; κᾆτα πῶς πατὴρ
<eur. andr. 340> τέκνου θανόντος ῥᾳδίως ἀνέξεται;
<eur. andr. 341> οὐχ ὧδ' ἄνανδρον αὐτὸν ἡ Τροία καλεῖ:
<eur. andr. 342> ἀλλ' εἶσιν οἷ χρή, Πηλέως γὰρ ἄξια
<eur. andr. 343> πατρός τ' ̓Αχιλλέως ἔργα δρῶν φανήσεται
<eur. andr. 344> ὤσει δὲ σὴν παῖδ' ἐκ δόμων: σὺ δ' ἐκδιδοὺς
<eur. andr. 345> ἄλλῳ τί λέξεις; πότερον ὡς κακὸν πόσιν
<eur. andr. 346> φεύγει τὸ ταύτης σῶφρον; ἀλλ' οὐ πείσεται.
<eur. andr. 347> γαμεῖ δὲ τίς νιν; ἤ σφ' ἄνανδρον ἐν δόμοις
<eur. andr. 348> χήραν καθέξεις πολιόν; ὦ τλήμων ἀνήρ,
<eur. andr. 349> κακῶν τοσούτων οὐχ ὁρᾷς ἐπιρροάς;
<eur. andr. 350> πόσας ἂν εὐνὰς θυγατέρ' ἠδικημένην
<eur. andr. 351> βούλοι' ἂν εὑρεῖν ἢ παθεῖν ἁγὼ λέγω;]
<eur. andr. 352> οὐ χρὴ 'πὶ μικροῖς μεγάλα πορσύνειν κακὰ
<eur. andr. 353> οὐδ', εἰ γυναῖκές ἐσμεν ἀτηρὸν κακόν,
<eur. andr. 354> ἄνδρας γυναιξὶν ἐξομοιοῦσθαι φύσιν.
<eur. andr. 355> ἡμεῖς γὰρ εἰ σὴν παῖδα φαρμακεύομεν
<eur. andr. 356> καὶ νηδὺν ἐξαμβλοῦμεν, ὡς αὕτη λέγει,
<eur. andr. 357> — κόντες οὐκ ἄκοντες, οὐδὲ βώμιοι
<eur. andr. 358> πίτνοντες, αὐτοὶ τὴν δίκην ὑφέξομεν
<eur. andr. 359> ἐν σοῖσι γαμβροῖς, οἷσιν οὐκ ἐλάσσονα
<eur. andr. 360> βλάβην ὀφείλω προστιθεῖς' ἀπαιδίαν.
<eur. andr. 361> ἡμεῖς μὲν οὖν τοιοίδε: τῆς δὲ σῆς φρενὸς
<eur. andr. 362> ἕν σου δέδοικα: διὰ γυναικείαν ἔριν
<eur. andr. 363> καὶ τὴν τάλαιναν ὤλεσας Φρυγῶν πόλιν.
<eur. andr. 364> ἄγαν ἔλεξας ὡς γυνὴ πρὸς ἄρσενας,
<eur. andr. 365> τὸ δ' ὀξύθυμον τὴν διάγνωσιν κρατεῖ
<eur. andr. 365> καί σου τὸ σῶφρον ἐξετόξευσεν φρενός.
<eur. andr. 366> γύναι, τάδ' ἐστὶ σμικρὰ καὶ μοναρχίας
<eur. andr. 367> οὐκ ἄξι', ὡς φῄς, τῆς ἐμῆς οὐδ' ̔Ελλάδος.
<eur. andr. 368> εὖ δ' ἴσθ', ὅτου τις τυγχάνει χρείαν ἔχων,
<eur. andr. 369> τοῦτ' ἔσθ' ἑκάστῳ μεῖζον ἢ Τροίαν ἑλεῖν.
<eur. andr. 370> κἀγὼ θυγατρί — μεγάλα γὰρ κρίνω τάδε,
<eur. andr. 371> λέχους στέρεσθαι — σύμμαχος καθίσταμαι.
<eur. andr. 372> τὰ μὲν γὰρ ἄλλα δεύτερ' ἂν πάσχοι γυνή,
<eur. andr. 373> ἀνδρὸς δ' ἁμαρτάνους' ἁμαρτάνει βίου.
<eur. andr. 374> δούλων δ' ἐκεῖνον τῶν ἐμῶν ἄρχειν χρεὼν
<eur. andr. 375> καὶ τῶν ἐκείνου τοὺς ἐμούς, ἡμᾶς τε πρός:
<eur. andr. 376> φίλων γὰρ οὐδὲν ἴδιον, οἵτινες φίλοι
<eur. andr. 377> ὀρθῶς πεφύκας', ἀλλὰ κοινὰ χρήματα.
<eur. andr. 378> μένων δὲ τοὺς ἀπόντας, εἰ μὴ θήσομαι
<eur. andr. 379> τἄμ' ὡς ἄριστα, φαῦλός εἰμι κοὐ σοφός.
<eur. andr. 380> ἀλλ' ἐξανίστω τῶνδ' ἀνακτόρων θεᾶς:
<eur. andr. 381> ὡς, ἢν θάνῃς σύ, παῖς ὅδ' ἐκφεύγει μόρον,
<eur. andr. 382> σοῦ δ' οὐ θελούσης κατθανεῖν, τόνδε κτενῶ.
<eur. andr. 383> δυοῖν δ' ἀνάγκη θατέρῳ λιπεῖν βίον.
<eur. andr. 384> οἴμοι, πικρὰν κλήρωσιν αἵρεσίν τέ μοι
<eur. andr. 385> βίου καθίστης: καὶ λαχοῦσά γ' ἀθλία
<eur. andr. 386> καὶ μὴ λαχοῦσα δυστυχὴς καθίσταμαι.
<eur. andr. 387> ὦ μεγάλα πράσσων αἰτίας μικρᾶς πέρι,
<eur. andr. 388> πιθοῦ: τί καίνεις μ'; ἀντὶ τοῦ; ποίαν πόλιν
<eur. andr. 389> προύδωκα; τίνα σῶν ἔκτανον παίδων ἐγώ;
<eur. andr. 390> ποῖον δ' ἔπρησα δῶμ'; ἐκοιμήθην βίᾳ
<eur. andr. 391> σὺν δεσπόταισι: κᾆτ' ἔμ', οὐ κεῖνον κτενεῖς,
<eur. andr. 392> τὸν αἴτιον τῶνδ', ἀλλὰ τὴν ἀρχὴν ἀφεὶς
<eur. andr. 393> πρὸς τὴν τελευτὴν ὑστέραν οὖσαν φέρῃ;
<eur. andr. 394> οἴμοι κακῶν τῶνδ', ὦ τάλαιν' ἐμὴ πατρίς,
<eur. andr. 395> ὡς δεινὰ πάσχω. τί δέ με καὶ τεκεῖν ἐχρῆν
<eur. andr. 396> ἄχθος τ' ἐπ' ἄχθει τῷδε προσθέσθαι διπλοῦν;
<eur. andr. 397> [ἀτὰρ τί ταῦτα δύρομαι, τὰ δ' ἐν ποσὶν
<eur. andr. 398> οὐκ ἐξικμάζω καὶ λογίζομαι κακά;]
<eur. andr. 399> ἥτις σφαγὰς μὲν ̔́Εκτορος τροχηλάτους
<eur. andr. 400> κατεῖδον οἰκτρῶς τ' ̓́Ιλιον πυρούμενον,
<eur. andr. 401> αὐτὴ δὲ δούλη ναῦς ἐπ' ̓Αργείων ἔβην
<eur. andr. 402> κόμης ἐπισπασθεῖς': ἐπεὶ δ' ἀφικόμην
<eur. andr. 403> Φθίαν, φονεῦσιν ̔́Εκτορος νυμφεύομαι.
<eur. andr. 404> τί δῆτ' ἐμοὶ ζῆν ἡδύ; πρὸς τί χρὴ βλέπειν;
<eur. andr. 405> πρὸς τὰς παρούσας ἢ παρελθούσας τύχας;
<eur. andr. 406> εἷς παῖς ὅδ' ἦν μοι λοιπὸς ὀφθαλμὸς βίου:
<eur. andr. 407> τοῦτον κτενεῖν μέλλουσιν οἷς δοκεῖ τάδε.
<eur. andr. 408> οὐ δῆτα τοὐμοῦ γ' εἵνεκ' ἀθλίου βίου:
<eur. andr. 409> ἐν τῷδε μὲν γὰρ ἐλπίς, εἰ σωθήσεται,
<eur. andr. 410> ἐμοὶ δ' ὄνειδος μὴ θανεῖν ὑπὲρ τέκνου.
<eur. andr. 411> ἰδοὺ προλείπω βωμὸν ἥδε χειρία
<eur. andr. 412> σφάζειν φονεύειν, δεῖν, ἀπαρτῆσαι δέρην.
<eur. andr. 413> ὦ τέκνον, ἡ τεκοῦσά ς', ὡς σὺ μὴ θάνῃς,
<eur. andr. 414> στείχω πρὸς ̔́Αιδην: ἢν δ' ὑπεκδράμῃς μόρον,
<eur. andr. 415> μέμνησο μητρός, οἷα τλᾶς' ἀπωλόμην,
<eur. andr. 416> καὶ πατρὶ τῷ σῷ διὰ φιλημάτων ἰὼν
<eur. andr. 417> δάκρυά τε λείβων καὶ περιπτύσσων χέρας
<eur. andr. 418> λέγ' οἷ' ἔπραξα. πᾶσι δ' ἀνθρώποις ἄρ' ἦν
<eur. andr. 419> ψυχὴ τέκν': ὅστις δ' αὔτ' ἄπειρος ὢν ψέγει,
<eur. andr. 420> ἧσσον μὲν ἀλγεῖ, δυστυχῶν δ' εὐδαιμονεῖ.
<eur. andr. 421> ᾤκτιρ' ἀκούσας': οἰκτρὰ γὰρ τὰ δυστυχῆ
<eur. andr. 422> βροτοῖς ἅπασι, κἂν θυραῖος ὢν κυρῇ.
<eur. andr. 423> εἰς ξύμβασιν δὲ χρῆν σε παῖδα σὴν ἄγειν,
<eur. andr. 424> Μενέλαε, καὶ τήνδ', ὡς ἀπαλλαχθῇ πόνων.
<eur. andr. 425> λάβεσθέ μοι τῆσδ', ἀμφελίξαντες χέρας,
<eur. andr. 426> δμῶες: λόγους γὰρ οὐ φίλους ἀκούσεται.
<eur. andr. 427> ἔχω ς': ἵν' ἁγνὸν βωμὸν ἐκλίποις θεᾶς,
<eur. andr. 428> προύτεινα παιδὸς θάνατον, ᾧ ς' ὑπήγαγον
<eur. andr. 429> εἰς χεῖρας ἐλθεῖν τὰς ἐμὰς ἐπὶ σφαγήν.
<eur. andr. 430> καὶ τἀμφὶ σοῦ μὲν ὧδ' ἔχοντ' ἐπίστασο:
<eur. andr. 431> τὰ δ' ἀμφὶ παιδὸς τοῦδε παῖς ἐμὴ κρινεῖ,
<eur. andr. 432> ἤν τε κτανεῖν νιν ἤν τε μὴ κτανεῖν θέλῃ.
<eur. andr. 433> ἀλλ' ἕρπ' ἐς οἴκους τούσδ', ἵν' εἰς ἐλευθέρους
<eur. andr. 434> δούλη γεγῶσα μηκέθ' ὑβρίζειν μάθῃς.
<eur. andr. 435> οἴμοι: δόλῳ μ' ὑπῆλθες, ἠπατήμεθα.
<eur. andr. 436> κήρυσς' ἅπασιν: οὐ γὰρ ἐξαρνούμεθα.
<eur. andr. 437> ἦ ταῦτ' ἐν ὑμῖν τοῖς παρ' Εὐρώτᾳ σοφά;
<eur. andr. 438> κἀν τοῖς γε Τροίᾳ, τοὺς παθόντας ἀντιδρᾶν.
<eur. andr. 439> τὰ θεῖα δ' οὐ θεῖ' οὐδ' ἔχειν ἡγῇ δίκην;
<eur. andr. 440> ὅταν τάδ' ᾖ, τότ' οἴσομεν: σὲ δὲ κτενῶ.
<eur. andr. 441> ἦ καὶ νεοσσὸν τόνδ', ὑπὸ πτερῶν σπάσας;
<eur. andr. 442> οὐ δῆτα: θυγατρὶ δ', ἢν θέλῃ, δώσω κτανεῖν.
<eur. andr. 443> οἴμοι: τί δῆτά ς' οὐ καταστένω, τέκνον;
<eur. andr. 444> οὔκουν θρασεῖά γ' αὐτὸν ἐλπὶς ἀμμένει.
<eur. andr. 445> ὦ πᾶσιν ἀνθρώποισιν ἔχθιστοι βροτῶν
<eur. andr. 446> Σπάρτης ἔνοικοι, δόλια βουλευτήρια,
<eur. andr. 447> ψευδῶν ἄνακτες, μηχανορράφοι κακῶν,
<eur. andr. 448> — λικτὰ κοὐδὲν ὑγιές, ἀλλὰ πᾶν πέριξ
<eur. andr. 449> φρονοῦντες, ἀδίκως εὐτυχεῖτ' ἀν' ̔Ελλάδα.
<eur. andr. 450> τί δ' οὐκ ἐν ὑμῖν ἐστιν; οὐ πλεῖστοι φόνοι;
<eur. andr. 451> οὐκ αἰσχροκερδεῖς, οὐ λέγοντες ἄλλα μὲν
<eur. andr. 452> γλώσσῃ, φρονοῦντες δ' ἄλλ' ἐφευρίσκεσθ' ἀεί;
<eur. andr. 453> ὄλοισθ'. ἐμοὶ μὲν θάνατος οὐχ οὕτω βαρὺς
<eur. andr. 454> ὃς σοὶ δέδοκται: κεῖνα γάρ μ' ἀπώλεσεν,
<eur. andr. 455> ὅθ' ἡ τάλαινα πόλις ἀνηλώθη Φρυγῶν
<eur. andr. 456> πόσις θ' ὁ κλεινός, ὅς σε πολλάκις δορὶ
<eur. andr. 457> ναύτην ἔθηκεν ἀντὶ χερσαίου κακόν.
<eur. andr. 458> νῦν δ' εἰς γυναῖκα γοργὸς ὁπλίτης φανεὶς
<eur. andr. 459> κτείνεις μ'. ἀπόκτειν': ὡς ἀθώπευτόν γέ σε
<eur. andr. 460> γλώσσης ἀφήσω τῆς ἐμῆς καὶ παῖδα σήν.
<eur. andr. 461> ἐπεὶ σὺ μὲν πέφυκας ἐν Σπάρτῃ μέγας,
<eur. andr. 462> ἡμεῖς δὲ Τροίᾳ γ'. εἰ δ' ἐγὼ πράσσω κακῶς,
<eur. andr. 463> μηδὲν τόδ' αὔχει: καὶ σὺ γὰρ πράξειας ἄν.
<eur. andr. 465> οὐδέποτε δίδυμα λέκτρ' ἐπαινέσω βροτῶν
<eur. andr. 466> οὐδ' ἀμφιμάτορας κόρους,
<eur. andr. 467> ἔριν μελάθρων δυσμενεῖς τε λύπας.
<eur. andr. 468> μίαν μοι στεργέτω πόσις γάμοις
<eur. andr. 470> ἀκοινώνητον ἀμὸς εὐνάν.
<eur. andr. 471> οὐδέ γ' ἐνὶ πόλεσι δίπτυχοι τυραννίδες
<eur. andr. 472> μιᾶς ἀμείνονες φέρειν,
<eur. andr. 475> ἄχθος ἐπ' ἄχθει καὶ στάσιν πολίταις:
<eur. andr. 476> τεκόντοιν θ' ὕμνον ἐργάταιν δυοῖν
<eur. andr. 477> ἔριν Μοῦσαι φιλοῦσι κραίνειν.
<eur. andr. 478> πνοαὶ δ' ὅταν φέρωσι ναυτίλους θοαί,
<eur. andr. 480> κατὰ πηδαλίων δίδυμαι πραπίδων γνῶμαι,
<eur. andr. 481> σοφῶν τε πλῆθος ἀθρόον ἀσθενέστερον
<eur. andr. 482> φαυλοτέρας φρενὸς αὐτοκρατοῦς.
<eur. andr. 483> ἑνὸς ἄρ' ἄνυσις ἀνά τε μέλαθρα
<eur. andr. 484> κατά τε πόλιας, ὁπόταν εὑ-
<eur. andr. 485> ρεῖν θέλωσι καιρόν.
<eur. andr. 486> ἔδειξεν ἡ Λάκαινα τοῦ στρατηλάτα
<eur. andr. 487> Μενέλα: διὰ γὰρ πυρὸς ἦλθ' ἑτέρῳ λέχει,
<eur. andr. 488> κτείνει δὲ τὰν τάλαιναν ̓Ιλιάδα κόραν
<eur. andr. 490> παῖδά τε δύσφρονος ἔριδος ὕπερ.
<eur. andr. 491> ἄθεος ἄνομος ἄχαρις ὁ φόνος:
<eur. andr. 492> ἔτι σε, πότνια, μετατροπὰ
<eur. andr. 493> τῶνδ' ἔπεισιν ἔργων.
<eur. andr. 494> — καὶ μὴν ἐσορῶ τόδε σύγκρατον
<eur. andr. 495> ζεῦγος πρὸ δόμων ψήφῳ θανάτου
<eur. andr. 496> κατακεκριμένον.
<eur. andr. 497> δύστηνε γύναι, τλῆμον δὲ σὺ παῖ,
<eur. andr. 498> μητρὸς λεχέων ὃς ὑπερθνῄσκεις
<eur. andr. 499> οὐδὲν μετέχων
<eur. andr. 500> οὐδ' αἴτιος ὢν βασιλεῦσιν.
<eur. andr. 501> ἅδ' ἐγὼ χέρας αἱματη-
<eur. andr. 502> ρὰς βρόχοισι κεκλῃμένα
<eur. andr. 503> πέμπομαι κατὰ γαίας.
<eur. andr. 504> μᾶτερ μᾶτερ, ἐγὼ δὲ σᾷ
<eur. andr. 505> πτέρυγι συγκαταβαίνω.
<eur. andr. 506> θῦμα δάιον, ὦ χθονὸς
<eur. andr. 507> Φθίας κράντορες.
<eur. andr. 508> ὦ πάτερ,
<eur. andr. 509> μόλε φίλοις ἐπίκουρος.
<eur. andr. 510> κείσῃ δή, τέκνον ὦ φίλος,
<eur. andr. 511> μαστοῖς ματέρος ἀμφὶ σᾶς
<eur. andr. 512> νεκρὸς ὑπὸ χθονί, σὺν νεκρῷ τε.
<eur. andr. 513> ὤμοι μοι, τί πάθω; τάλας
<eur. andr. 514> δῆτ' ἐγὼ σύ τε, μᾶτερ.
<eur. andr. 515> ἴθ' ὑποχθόνιοι: καὶ γὰρ ἀπ' ἐχθρῶν
<eur. andr. 516> ἥκετε πύργων: δύο δ' ἐκ δισσαῖν
<eur. andr. 517> θνῄσκετ' ἀνάγκαιν: σὲ μὲν ἡμετέρα
<eur. andr. 518> ψῆφος ἀναιρεῖ, παῖδα δ' ἐμὴ παῖς
<eur. andr. 519> τόνδ' ̔Ερμιόνη: καὶ γὰρ ἀνοία
<eur. andr. 520> μεγάλη λείπειν ἐχθροὺς ἐχθρῶν,
<eur. andr. 521> ἐξὸν κτείνειν
<eur. andr. 522> καὶ φόβον οἴκων ἀφελέσθαι.
<eur. andr. 523> ὦ πόσις πόσις, εἴθε σὰν
<eur. andr. 524> χεῖρα καὶ δόρυ σύμμαχον
<eur. andr. 525> κτησαίμαν, Πριάμου παῖ.
<eur. andr. 526> δύστανος, τί δ' ἐγὼ μόρου
<eur. andr. 527> παράτροπον μέλος εὕρω;
<eur. andr. 528> λίσσου, γούνασι δεσπότου
<eur. andr. 530> χρίμπτων, ὦ τέκνον.
<eur. andr. 531> ὦ φίλος,
<eur. andr. 532> φίλος, ἄνες θάνατόν μοι.
<eur. andr. 533> λείβομαι δάκρυσιν κόρας,
<eur. andr. 534> στάζω λισσάδος ὡς πέτρας
<eur. andr. 535> λιβὰς ἀνήλιος, ἁ τάλαινα.
<eur. andr. 535> ὤμοι μοι, τί δ' ἐγὼ κακῶν
<eur. andr. 536> μῆχος ἐξανύσωμαι;
<eur. andr. 537> τί με προσπίτνεις, ἁλίαν πέτραν
<eur. andr. 538> ἢ κῦμα λιταῖς ὣς ἱκετεύων;
<eur. andr. 539> τοῖς γὰρ ἐμοῖσιν γέγον' ὠφελία,
<eur. andr. 540> σοὶ δ' οὐδὲν ἔχω φίλτρον, ἐπεί τοι
<eur. andr. 541> μέγ' ἀναλώσας ψυχῆς μόριον
<eur. andr. 542> Τροίαν εἷλον καὶ μητέρα σήν:
<eur. andr. 543> ἧς ἀπολαύων
<eur. andr. 544> ̔́Αιδην χθόνιον καταβήσῃ.
<eur. andr. 545> καὶ μὴν δέδορκα τόνδε Πηλέα πέλας,
<eur. andr. 546> σπουδῇ τιθέντα δεῦρο γηραιὸν πόδα.
<eur. andr. 547> ὑμᾶς ἐρωτῶ τόν τ' ἐφεστῶτα σφαγῇ,
<eur. andr. 548> τί ταῦτα; πῶς ταῦτ'; ἐκ τίνος λόγου νοσεῖ
<eur. andr. 549> δόμος; τί πράσσετ' ἄκριτα μηχανώμενοι;
<eur. andr. 550> Μενέλα', ἐπίσχες: μὴ τάχυν' ἄνευ δίκης.
<eur. andr. 551> ἡγοῦ σὺ θᾶσσον, οὐ γὰρ ὡς ἔοικέ μοι
<eur. andr. 552> σχολῆς τόδ' ἔργον, ἀλλ' ἀνηβητηρίαν
<eur. andr. 553> ῥώμην με καὶ νῦν λαμβάνειν, εἴπερ ποτέ.
<eur. andr. 554> πρῶτον μὲν οὖν κατ' οὖρον ὥσπερ ἱστίοις
<eur. andr. 555> ἐμπνεύσομαι τῇδ': εἰπέ, τίνι δίκῃ χέρας
<eur. andr. 556> βρόχοισιν ἐκδήσαντες οἵδ' ἄγουσί σε
<eur. andr. 557> καὶ παῖδ'; ὕπαρνος γάρ τις οἶς ἀπόλλυσαι,
<eur. andr. 558> ἡμῶν ἀπόντων τοῦ τε κυρίου σέθεν.
<eur. andr. 559> οἵδ', ὦ γεραιέ, σὺν τέκνῳ θανουμένην
<eur. andr. 560> ἄγουσί μ' οὕτως ὡς ὁρᾷς. τί σοι λέγω;
<eur. andr. 561> οὐ γὰρ μιᾶς σε κληδόνος προθυμίᾳ
<eur. andr. 562> μετῆλθον, ἀλλὰ μυρίων ὑπ' ἀγγέλων.
<eur. andr. 563> ἔριν δὲ τὴν κατ' οἶκον οἶσθά που κλύων
<eur. andr. 564> τῆς τοῦδε θυγατρός, ὧν τ' ἀπόλλυμαι χάριν.
<eur. andr. 565> καὶ νῦν με βωμοῦ Θέτιδος, ἣ τὸν εὐγενῆ
<eur. andr. 566> ἔτικτέ σοι παῖδ', ἣν σὺ θαυμαστὴν σέβεις,
<eur. andr. 567> ἄγους' ἀποσπάσαντες, οὔτε τῳ δίκῃ
<eur. andr. 568> κρίναντες οὔτε τοὺς ἀπόντας ἐκ δόμων
<eur. andr. 569> μείναντες, ἀλλὰ τὴν ἐμὴν ἐρημίαν
<eur. andr. 570> γνόντες τέκνου τε τοῦδ', ὃν οὐδὲν αἴτιον
<eur. andr. 571> μέλλουσι σὺν ἐμοὶ τῇ ταλαιπώρῳ κτανεῖν.
<eur. andr. 572> ἀλλ' ἀντιάζω ς', ὦ γέρον, τῶν σῶν πάρος
<eur. andr. 573> πίτνουσα γονάτων — χειρὶ δ' οὐκ ἔξεστί μοι
<eur. andr. 574> τῆς σῆς λαβέσθαι φιλτάτης γενειάδος —
<eur. andr. 575> ῥῦσαί με πρὸς θεῶν: εἰ δὲ μή, θανούμεθα
<eur. andr. 576> αἰσχρῶς μὲν ὑμῖν, δυστυχῶς δ' ἐμοί, γέρον.
<eur. andr. 577> χαλᾶν κελεύω δεσμὰ πρὶν κλαίειν τινά,
<eur. andr. 578> καὶ τῆσδε χεῖρας διπτύχους ἀνιέναι.
<eur. andr. 579> ἐγὼ δ' ἀπαυδῶ τἄλλα τ' οὐχ ἥσσων σέθεν
<eur. andr. 580> καὶ τῆσδε πολλῷ κυριώτερος γεγώς.
<eur. andr. 581> πῶς; ἦ τὸν ἀμὸν οἶκον οἰκήσεις μολὼν
<eur. andr. 582> δεῦρ'; οὐχ ἅλις σοι τῶν κατὰ Σπάρτην κρατεῖν;
<eur. andr. 583> εἷλόν νιν αἰχμάλωτον ἐκ Τροίας ἐγώ.
<eur. andr. 584> οὑμὸς δέ γ' αὐτὴν ἔλαβε παῖς παιδὸς γέρας.
<eur. andr. 585> οὔκουν ἐκείνου τἀμὰ τἀκείνου τ' ἐμά;
<eur. andr. 586> [ναί,]
<eur. andr. 586b> δρᾶν εὖ, κακῶς δ' οὔ, μηδ' ἀποκτείνειν βίᾳ.
<eur. andr. 587> ὡς τήνδ' ἀπάξεις οὔποτ' ἐξ ἐμῆς χερός.
<eur. andr. 588> σκήπτρῳ γε τῷδε σὸν καθαιμάξας κάρα.
<eur. andr. 589> ψαῦσόν θ', ἵν' εἰδῇς, καὶ πέλας πρόσελθέ μου.
<eur. andr. 590> σὺ γὰρ μετ' ἀνδρῶν, ὦ κάκιστε κἀκ κακῶν;
<eur. andr. 591> [σοὶ ποῦ μέτεστιν ὡς ἐν ἀνδράσιν λόγου;]
<eur. andr. 592> ὅστις πρὸς ἀνδρὸς Φρυγὸς ἀπηλλάγης λέχος,
<eur. andr. 593> ἄκλῃστ' ἄδουλα δώμαθ' ἑστίας λιπών,
<eur. andr. 594> ὡς δὴ γυναῖκα σώφρον' ἐν δόμοις ἔχων
<eur. andr. 595> πασῶν κακίστην. οὐδ' ἂν εἰ βούλοιτό τις
<eur. andr. 596> σώφρων γένοιτο Σπαρτιατίδων κόρη,
<eur. andr. 597> αἳ ξὺν νέοισιν ἐξερημοῦσαι δόμους
<eur. andr. 598> γυμνοῖσι μηροῖς καὶ πέπλοις ἀνειμένοις
<eur. andr. 599> δρόμους παλαίστρας τ' οὐκ ἀνασχετοὺς ἐμοὶ
<eur. andr. 600> κοινὰς ἔχουσι. κᾆτα θαυμάζειν χρεὼν
<eur. andr. 601> εἰ μὴ γυναῖκας σώφρονας παιδεύετε;
<eur. andr. 602> ̔Ελένην ἐρέσθαι χρῆν τάδ', ἥτις ἐκ δόμων
<eur. andr. 603> τὸν σὸν λιποῦσα Φίλιον ἐξεκώμασε
<eur. andr. 604> νεανίου μετ' ἀνδρὸς εἰς ἄλλην χθόνα.
<eur. andr. 605> κἄπειτ' ἐκείνης οὕνεχ' ̔Ελλήνων ὄχλον
<eur. andr. 606> τοσόνδ' ἀθροίσας ἤγαγες πρὸς ̓́Ιλιον;
<eur. andr. 607> ἣν χρῆν ς' ἀποπτύσαντα μὴ κινεῖν δόρυ,
<eur. andr. 608> κακὴν ἐφευρόντ', ἀλλ' ἐᾶν αὐτοῦ μένειν
<eur. andr. 609> μισθόν διδόντα μήποτ' εἰς οἴκους λαβεῖν.
<eur. andr. 610> ἀλλ' οὔτι ταύτῃ σὸν φρόνημ' ἐπούρισας,
<eur. andr. 611> ψυχὰς δὲ πολλὰς κἀγαθὰς ἀπώλεσας,
<eur. andr. 612> παίδων τ' ἄπαιδας γραῦς ἔθηκας ἐν δόμοις,
<eur. andr. 613> πολιούς τ' ἀφείλου πατέρας εὐγενῆ τέκνα.
<eur. andr. 614> ὧν εἷς ἐγὼ δύστηνος: αὐθέντην δὲ σὲ
<eur. andr. 615> μιάστορ' ὥς τιν' εἰσδέδορκ' ̓Αχιλλέως.
<eur. andr. 616> ὃς οὐδὲ τρωθεὶς ἦλθες ἐκ Τροίας μόνος,
<eur. andr. 617> κάλλιστα τεύχη δ' ἐν καλοῖσι σάγμασιν
<eur. andr. 618> ὅμοι' ἐκεῖσε δεῦρό τ' ἤγαγες πάλιν.
<eur. andr. 619> κἀγὼ μὲν ηὔδων τῷ γαμοῦντι μήτε σοὶ
<eur. andr. 620> κῆδος ξυνάψαι μήτε δώμασιν λαβεῖν
<eur. andr. 621> κακῆς γυναικὸς πῶλον: ἐκφέρουσι γὰρ
<eur. andr. 622> μητρῷ' ὀνείδη. τοῦτο καὶ σκοπεῖτέ μοι,
<eur. andr. 623> μνηστῆρες, ἐσθλῆς θυγατέρ' ἐκ μητρὸς λαβεῖν.
<eur. andr. 624> πρὸς τοῖσδε δ' εἰς ἀδελφὸν οἷ' ἐφύβρισας,
<eur. andr. 625> σφάξαι κελεύσας θυγατέρ' εὐηθέστατα;
<eur. andr. 626> οὕτως ἔδεισας μὴ οὐ κακὴν δάμαρτ' ἔχῃς.
<eur. andr. 627> ἑλὼν δὲ Τροίαν — εἶμι γὰρ κἀνταῦθά σοι
<eur. andr. 628> οὐκ ἔκτανες γυναῖκα χειρίαν λαβών,
<eur. andr. 629> ἀλλ', ὡς ἐσεῖδες μαστόν, ἐκβαλὼν ξίφος
<eur. andr. 630> φίλημ' ἐδέξω, προδότιν αἰκάλλων κύνα,
<eur. andr. 631> ἥσσων πεφυκὼς Κύπριδος, ὦ κάκιστε σύ.
<eur. andr. 632> κἄπειτ' ἐς οἴκους τῶν ἐμῶν ἐλθὼν τέκνων
<eur. andr. 633> πορθεῖς ἀπόντων, καὶ γυναῖκα δυστυχῆ
<eur. andr. 634> κτείνεις ἀτίμως παῖδά θ', ὃς κλαίοντά σε
<eur. andr. 635> καὶ τὴν ἐν οἴκοις σὴν καταστήσει κόρην,
<eur. andr. 636> κεἰ τρὶς νόθος πέφυκε. πολλάκις δέ τοι
<eur. andr. 637> ξηρὰ βαθεῖαν γῆν ἐνίκησε σπορᾷ,
<eur. andr. 638> νόθοι τε πολλοὶ γνησίων ἀμείνονες.
<eur. andr. 639> ἀλλ' ἐκκομίζου παῖδα. κύδιον βροτοῖς
<eur. andr. 640> πένητα χρηστὸν ἢ κακὸν καὶ πλούσιον
<eur. andr. 641> γαμβρὸν πεπᾶσθαι καὶ φίλον: σὺ δ' οὐδὲν εἶ.
<eur. andr. 642> σμικρᾶς ἀπ' ἀρχῆς νεῖκος ἀνθρώποις μέγα
<eur. andr. 643> γλῶσς' ἐκπορίζει: τοῦτο δ' οἱ σοφοὶ βροτῶν
<eur. andr. 644> ἐξευλαβοῦνται, μὴ φίλοις τεύχειν ἔριν.
<eur. andr. 645> τί δῆτ' ἂν εἴποις τοὺς γέροντας, ὡς σοφοί,
<eur. andr. 647> ὅτ' ὢν σὺ Πηλεὺς καὶ πατρὸς κλεινοῦ γεγώς,
<eur. andr. 646> κἀς τοὺς φρονεῖν δοκοῦντας ̔́Ελλησίν ποτε
<eur. andr. 648> κῆδος συνάψας, αἰσχρὰ μὲν σαυτῷ λέγεις
<eur. andr. 649> ἡμῖν δ' ὀνείδη διὰ γυναῖκα βάρβαρον,
<eur. andr. 650> ἣν χρῆν ς' ἐλαύνειν τήνδ' ὑπὲρ Νείλου ῥοὰς
<eur. andr. 651> ὑπέρ τε Φᾶσιν, κἀμὲ παρακαλεῖν ἅμα,
<eur. andr. 652> οὖσαν μὲν ἠπειρῶτιν, οὗ πεσήματα
<eur. andr. 653> πλεῖσθ' ̔Ελλάδος πέπτωκε δοριπετῆ νεκρῶν,
<eur. andr. 654> τοῦ σοῦ δὲ παιδὸς αἵματος κοινουμένην.
<eur. andr. 655> [Πάρις γάρ, ὃς σὸν παῖδ' ἔπεφν' ̓Αχιλλέα,
<eur. andr. 656> ̔́Εκτορος ἀδελφὸς ἦν, δάμαρ δ' ἥδ' ̔́Εκτορος.]
<eur. andr. 657> καὶ τῇδέ γ' εἰσέρχῃ σὺ ταὐτὸν εἰς στέγος
<eur. andr. 658> καὶ ξυντράπεζον ἀξιοῖς ἔχειν βίον,
<eur. andr. 659> τίκτειν δ' ἐν οἴκοις παῖδας ἐχθίστους ἐᾷς.
<eur. andr. 660> ἁγὼ προνοίᾳ τῇ τε σῇ κἀμῇ, γέρον,
<eur. andr. 661> κτανεῖν θέλων τήνδ' ἐκ χερῶν ἁρπάζομαι.
<eur. andr. 662> καίτοι φέρ': ἅψασθαι γὰρ οὐκ αἰσχρὸν λόγου:
<eur. andr. 663> ἢν παῖς μὲν ἡμὴ μὴ τέκῃ, ταύτης δ' ἄπο
<eur. andr. 664> βλάστωσι παῖδες, τῆσδε γῆς Φθιώτιδος
<eur. andr. 665> στήσεις τυράννους, βάρβαροι δ' ὄντες γένος
<eur. andr. 666> ̔́Ελλησιν ἄρξους'; εἶτ' ἐγὼ μὲν οὐ φρονῶ
<eur. andr. 667> μισῶν τὰ μὴ δίκαια, σοὶ δ' ἔνεστι νοῦς;
<eur. andr. 668> [κἀκεῖνο νῦν ἄθρησον: εἰ σὺ παῖδα σὴν
<eur. andr. 669> δούς τῳ πολιτῶν, εἶτ' ἔπασχε τοιάδε,
<eur. andr. 670> σιγῇ καθῆς' ἄν; οὐ δοκῶ: ξένης δ' ὕπερ
<eur. andr. 671> τοιαῦτα λάσκεις τοὺς ἀναγκαίους φίλους;
<eur. andr. 672> καὶ μὴν ἴσον γ' ἀνήρ τε καὶ γυνὴ στένει
<eur. andr. 673> ἀδικουμένη πρὸς ἀνδρός: ὡς δ' αὔτως ἀνὴρ
<eur. andr. 674> γυναῖκα μωραίνουσαν ἐν δόμοις ἔχων.
<eur. andr. 675> καὶ τῷ μὲν ἔστιν ἐν χεροῖν μέγα σθένος,
<eur. andr. 676> τῇ δ' ἐν γονεῦσι καὶ φίλοις τὰ πράγματα.
<eur. andr. 677> οὔκουν δίκαιον τοῖς γ' ἐμοῖς ἐπωφελεῖν;]
<eur. andr. 678> γέρων γέρων εἶ. τὴν δ' ἐμὴν στρατηγίαν
<eur. andr. 679> λέγων ἔμ' ὠφελοῖς ἂν ἢ σιγῶν πλέον.
<eur. andr. 680> ̔Ελένη δ' ἐμόχθης' οὐχ ἑκοῦς', ἀλλ' ἐκ θεῶν,
<eur. andr. 681> καὶ τοῦτο πλεῖστον ὠφέλησεν ̔Ελλάδα:
<eur. andr. 682> ὅπλων γὰρ ὄντες καὶ μάχης ἀίστορες
<eur. andr. 683> ἔβησαν εἰς τἀνδρεῖον: ἡ δ' ὁμιλία
<eur. andr. 684> πάντων βροτοῖσι γίγνεται διδάσκαλος.
<eur. andr. 685> εἰ δ' εἰς πρόσοψιν τῆς ἐμῆς ἐλθὼν ἐγὼ
<eur. andr. 686> γυναικὸς ἔσχον μὴ κτανεῖν, ἐσωφρόνουν.
<eur. andr. 687> οὐδ' ἂν σὲ Φῶκον ἤθελον κατακτανεῖν.
<eur. andr. 688> ταῦτ' εὖ φρονῶν ς' ἐπῆλθον, οὐκ ὀργῆς χάριν:
<eur. andr. 689> ἢν δ' ὀξυθυμῇς, σοὶ μὲν ἡ γλωσσαλγία
<eur. andr. 690> μείζων, ἐμοὶ δὲ κέρδος ἡ προμηθία.
<eur. andr. 691> παύσασθον ἤδη — λῷστα γὰρ μακρῷ τάδε —
<eur. andr. 692> λόγων ματαίων, μὴ δύο σφαλῆθ' ἅμα.
<eur. andr. 693> οἴμοι, καθ' ̔Ελλάδ' ὡς κακῶς νομίζεται:
<eur. andr. 694> ὅταν τροπαῖα πολεμίων στήσῃ στρατός,
<eur. andr. 695> οὐ τῶν πονούντων τοὔργον ἡγοῦνται τόδε,
<eur. andr. 696> ἀλλ' ὁ στρατηγὸς τὴν δόκησιν ἄρνυται,
<eur. andr. 697> ὃς εἷς μετ' ἄλλων μυρίων πάλλων δόρυ,
<eur. andr. 698> οὐδὲν πλέον δρῶν ἑνὸς ἔχει πλείω λόγον.
<eur. andr. 699> [σεμνοὶ δ' ἐν ἀρχαῖς ἥμενοι κατὰ πτόλιν
<eur. andr. 700> φρονοῦσι δήμου μεῖζον, ὄντες οὐδένες:
<eur. andr. 701> οἱ δ' εἰσὶν αὐτῶν μυρίῳ σοφώτεροι,
<eur. andr. 702> εἰ τόλμα προσγένοιτο βούλησίς θ' ἅμα.]
<eur. andr. 703> ὡς καὶ σὺ σός τ' ἀδελφὸς ἐξωγκωμένοι
<eur. andr. 704> Τροίᾳ κάθησθε τῇ τ' ἐκεῖ στρατηγίᾳ,
<eur. andr. 705> μόχθοισιν ἄλλων καὶ πόνοις ἐπηρμένοι.
<eur. andr. 706> δείξω δ' ἐγώ σοι μὴ τὸν ̓Ιδαῖον Πάριν
<eur. andr. 707> μείζω νομίζειν Πηλέως ἐχθρόν ποτε,
<eur. andr. 708> εἰ μὴ φθερῇ τῆσδ' ὡς τάχιστ' ἀπὸ στέγης
<eur. andr. 709> καὶ παῖς ἄτεκνος, ἣν ὅ γ' ἐξ ἡμῶν γεγὼς
<eur. andr. 710> ἐλᾷ δι' οἴκων τῶνδ' ἐπισπάσας κόμης
<eur. andr. 711> εἰ στερρὸς οὖσα μόσχος οὐκ ἀνέξεται
<eur. andr. 712> τίκτοντας ἄλλους, οὐκ ἔχους' αὐτὴ τέκνα.
<eur. andr. 713> ἀλλ', εἰ τὸ κείνης δυστυχεῖ παίδων πέρι,
<eur. andr. 714> ἄπαιδας ἡμᾶς δεῖ καταστῆναι τέκνων;
<eur. andr. 715> φθείρεσθε τῆσδε, δμῶες, ὡς ἂν ἐκμάθω
<eur. andr. 716> εἴ τίς με λύειν τῆσδε κωλύσει χέρας.
<eur. andr. 717> ἔπαιρε σαυτήν: ὡς ἐγὼ καίπερ τρέμων
<eur. andr. 718> πλεκτὰς ἱμάντων στροφίδας ἐξανήσομαι.
<eur. andr. 719> ὧδ', ὦ κάκιστε, τῆσδ' ἐλυμήνω χέρας;
<eur. andr. 720> βοῦν ἢ λέοντ' ἤλπιζες ἐντείνειν βρόχοις;
<eur. andr. 721> ἢ μὴ ξίφος λαβοῦς' ἀμυνάθοιτό σε
<eur. andr. 722> ἔδεισας; ἕρπε δεῦρ' ὑπ' ἀγκάλας, βρέφος,
<eur. andr. 723> ξύλλυε μητρὸς δεσμόν: ἐν Φθίᾳ ς' ἐγὼ
<eur. andr. 724> θρέψω μέγαν τοῖσδ' ἐχθρόν. εἰ δ' ἀπῆν δορὸς
<eur. andr. 725> τοῖς Σπαρτιάταις δόξα καὶ μάχης ἀγών,
<eur. andr. 726> τἄλλ' ὄντες ἴστε μηδενὸς βελτίονες.
<eur. andr. 727> ἀνειμένον τι χρῆμα πρεσβυτῶν γένος
<eur. andr. 728> καὶ δυσφύλακτον ὀξυθυμίας ὕπο.
<eur. andr. 729> ἄγαν προνωπὴς εἰς τὸ λοιδορεῖν φέρῃ:
<eur. andr. 730> ἐγὼ δὲ πρὸς βίαν μὲν εἰς Φθίαν μολὼν
<eur. andr. 731> οὔτ' οὖν τι δράσω φλαῦρον οὔτε πείσομαι.
<eur. andr. 732> καὶ νῦν μέν — οὐ γὰρ ἄφθονον σχολὴν ἔχω
<eur. andr. 733> ἄπειμ' ἐς οἴκους: ἔστι γάρ τις οὐ πρόσω
<eur. andr. 734> Σπάρτης πόλις τις, ἣ πρὸ τοῦ μὲν ἦν φίλη,
<eur. andr. 735> νῦν δ' ἐχθρὰ ποιεῖ: τήνδ' ἐπεξελθεῖν θέλω
<eur. andr. 736> στρατηλατήσας χὑποχείριον λαβεῖν.
<eur. andr. 737> ὅταν δὲ τἀκεῖ θῶ κατὰ γνώμην ἐμήν,
<eur. andr. 738> ἥξω: παρὼν δὲ πρὸς παρόντας ἐμφανῶς
<eur. andr. 739> γαμβροὺς διδάξω καὶ διδάξομαι λόγους.
<eur. andr. 740> κἂν μὲν κολάζῃ τήνδε καὶ τὸ λοιπὸν ᾖ
<eur. andr. 741> σώφρων καθ' ἡμᾶς, σώφρον' ἀντιλήψεται:
<eur. andr. 742> θυμούμενος δὲ τεύξεται θυμουμένων
<eur. andr. 743> [ἔργοισι δ' ἔργα διάδοχ' ἀντιλήψεται].
<eur. andr. 744> τοὺς σοὺς δὲ μύθους ῥᾳδίως ἐγὼ φέρω:
<eur. andr. 745> σκιὰ γὰρ ἀντίστοιχος ὣς φωνὴν ἔχεις,
<eur. andr. 746> ἀδύνατος, οὐδὲν ἄλλο πλὴν λέγειν μόνον.
<eur. andr. 747> ἡγοῦ, τέκνον μοι, δεῦρ' ὑπ' ἀγκάλαις σταθείς,
<eur. andr. 748> σύ τ', ὦ τάλαινα: χείματος γὰρ ἀγρίου
<eur. andr. 749> τυχοῦσα λιμένας ἦλθες εἰς εὐηνέμους.
<eur. andr. 750> ὦ πρέσβυ, θεοί σοι δοῖεν εὖ καὶ τοῖσι σοῖς,
<eur. andr. 751> σῴσαντι παῖδα κἀμὲ τὴν δυσδαίμονα.
<eur. andr. 752> ὅρα δὲ μὴ νῷν εἰς ἐρημίαν ὁδοῦ
<eur. andr. 753> πτήξαντες οἵδε πρὸς βίαν ἄγωσί με,
<eur. andr. 754> γέροντα μὲν ς' ὁρῶντες, ἀσθενῆ δ' ἐμὲ
<eur. andr. 755> καὶ παῖδα τόνδε νήπιον: σκόπει τάδε,
<eur. andr. 756> μὴ νῦν φυγόντες εἶθ' ἁλῶμεν ὕστερον.
<eur. andr. 757> οὐ μὴ γυναικῶν δειλὸν εἰσοίσεις λόγον:
<eur. andr. 758> χώρει: τίς ὑμῶν ἅψεται; κλαίων ἄρα
<eur. andr. 759> ψαύσει. θεῶν γὰρ οὕνεχ' ἱππικοῦ τ' ὄχλου
<eur. andr. 760> πολλῶν θ' ὁπλιτῶν ἄρχομεν Φθίαν κάτα:
<eur. andr. 761> ἡμεῖς δ' ἔτ' ὀρθοὶ κοὐ γέροντες, ὡς δοκεῖς,
<eur. andr. 762> ἀλλ' εἴς γε τοιόνδ' ἄνδρ' ἀποβλέψας μόνον
<eur. andr. 763> τροπαῖον αὐτοῦ στήσομαι, πρέσβυς περ ὤν.
<eur. andr. 764> πολλῶν νέων γὰρ κἂν γέρων εὔψυχος ὢν
<eur. andr. 765> κρείσσων: τί γὰρ δεῖ δειλὸν ὄντ' εὐσωματεῖν;
<eur. andr. 766> ἢ μὴ γενοίμαν ἢ πατέρων ἀγαθῶν
<eur. andr. 767> εἴην πολυκτήτων τε δόμων μέτοχος.
<eur. andr. 770> εἴ τι γὰρ πάσχοι τις ἀμήχανον, ἀλκᾶς
<eur. andr. 771> οὐ σπάνις εὐγενέταις,
<eur. andr. 772> κηρυσσομένοισι δ' ἀπ' ἐσθλῶν δωμάτων
<eur. andr. 773> τιμὰ καὶ κλέος: οὔτοι λείψανα τῶν ἀγαθῶν
<eur. andr. 774> ἀνδρῶν ἀφαιρεῖται χρόνος: ἁ δ' ἀρετὰ
<eur. andr. 775> καὶ θανοῦσι λάμπει.
<eur. andr. 776> κρεῖσσον δὲ νίκαν μὴ κακόδοξον ἔχειν
<eur. andr. 780> ἢ ξὺν φθόνῳ σφάλλειν δυνάμει τε δίκαν.
<eur. andr. 781> ἡδὺ μὲν γὰρ αὐτίκα τοῦτο βροτοῖσιν,
<eur. andr. 782> ἐν δὲ χρόνῳ τελέθει
<eur. andr. 783> ξηρὸν καὶ ὀνείδεσιν ἔγκειται δόμος.
<eur. andr. 784> ταύταν ᾔνεσα ταύταν καὶ φέρομαι βιοτάν,
<eur. andr. 785> μηδὲν δίκας ἔξω κράτος ἐν θαλάμοις
<eur. andr. 786> καὶ πόλει δύνασθαι.
<eur. andr. 790> ὦ γέρον Αἰακίδα,
<eur. andr. 791> πείθομαι καὶ σὺν Λαπίθαισί σε Κενταύ-
<eur. andr. 792> ροις ὁμιλῆσαι δορὶ
<eur. andr. 793> κλεινοτάτῳ: καὶ ἐπ' ̓Αργῴου δορὸς ἄξενον ὑγρὰν
<eur. andr. 795> ἐκπερᾶσαι ποντιᾶν Ξυμπληγάδων
<eur. andr. 796> κλεινὰν ἐπὶ ναυστολίαν,
<eur. andr. 797> ̓Ιλιάδα τε πόλιν ὅτε τὸ πάρος
<eur. andr. 798> εὐδόκιμος [ὁ] Διὸς ἶνις ἀμφέβαλλεν φόνῳ,
<eur. andr. 800> κοινὰν τὰν εὔκλειαν ἔχοντ'
<eur. andr. 801> Εὐρώπαν ἀφικέσθαι.
<eur. andr. 802> ὦ φίλταται γυναῖκες, ὡς κακὸν κακῷ
<eur. andr. 803> διάδοχον ἐν τῇδ' ἡμέρᾳ πορσύνεται.
<eur. andr. 804> δέσποινα γὰρ κατ' οἶκον, ̔Ερμιόνην λέγω,
<eur. andr. 805> πατρός τ' ἐρημωθεῖσα συννοίᾳ θ' ἅμα,
<eur. andr. 806> οἷον δέδρακεν ἔργον ̓Ανδρομάχην κτανεῖν
<eur. andr. 807> καὶ παῖδα βουλεύσασα, κατθανεῖν θέλει,
<eur. andr. 808> πόσιν τρέμουσα, μὴ ἀντὶ τῶν δεδραμένων
<eur. andr. 809> ἐκ τῶνδ' ἀτίμως δωμάτων ἀποσταλῇ
<eur. andr. 810> [ἢ κατθάνῃ κτείνουσα τοὺς οὐ χρὴ κτανεῖν].
<eur. andr. 811> μόλις δέ νιν θέλουσαν ἀρτῆσαι δέρην
<eur. andr. 812> εἴργουσι φύλακες δμῶες ἔκ τε δεξιᾶς
<eur. andr. 813> ξίφη καθαρπάζουσιν ἐξαιρούμενοι.
<eur. andr. 814> οὕτω μεταλγεῖ καὶ τὰ πρὶν δεδραμένα
<eur. andr. 815> ἔγνωκε πράξας' οὐ καλῶς. ἐγὼ μὲν οὖν
<eur. andr. 816> δέσποιναν εἴργους' ἀγχόνης κάμνω, φίλαι:
<eur. andr. 817> ὑμεῖς δὲ βᾶσαι τῶνδε δωμάτων ἔσω
<eur. andr. 818> θανάτου νιν ἐκλύσασθε: τῶν γὰρ ἠθάδων
<eur. andr. 819> φίλων νέοι μολόντες εὐπιθέστεροι.
<eur. andr. 820> καὶ μὴν ἐν οἴκοις προσπόλων ἀκούομεν
<eur. andr. 821> βοὴν ἐφ' οἷσιν ἦλθες ἀγγέλλουσα σύ.
<eur. andr. 822> δείξειν δ' ἔοικεν ἡ τάλαιν' ὅσον στένει
<eur. andr. 823> πράξασα δεινά: δωμάτων γὰρ ἐκπερᾷ
<eur. andr. 824> φεύγουσα χεῖρας προσπόλων πόθῳ θανεῖν.
<eur. andr. 825> ἰώ μοί μοι:
<eur. andr. 826> σπάραγμα κόμας ὀνύχων τε
<eur. andr. 827> δάι' ἀμύγματα θήσομαι.
<eur. andr. 828> ὦ παῖ, τί δράσεις; σῶμα σὸν καταικιῇ;
<eur. andr. 829> αἰαῖ αἰαῖ:
<eur. andr. 830> ἔρρ' αἰθέριον πλοκάμων ἐ-
<eur. andr. 831> μῶν ἄπο, λεπτόμιτον φάρος.
<eur. andr. 832> τέκνον, κάλυπτε στέρνα, σύνδησον πέπλους.
<eur. andr. 833> τί δὲ στέρνα δεῖ καλύπτειν πέπλοις;
<eur. andr. 834> δῆλα καὶ ἀμφιφανῆ καὶ ἄκρυπτα δε-
<eur. andr. 835> δράκαμεν πόσιν.
<eur. andr. 836> ἀλγεῖς φόνον ῥάψασα συγγάμῳ σέθεν;
<eur. andr. 837> κατὰ μὲν οὖν στένω τόλμαν δαί̈αν,
<eur. andr. 838> ἃν ἔρξ' ἁ κατάρατος ἐγὼ κατά-
<eur. andr. 839> ρατος ἀνθρώποις.
<eur. andr. 840> συγγνώσεταί σοι τήνδ' ἁμαρτίαν πόσις.
<eur. andr. 841> τί μοι ξίφος
<eur. andr. 842> ἐκ χερὸς ἠγρεύσω;
<eur. andr. 843> ἀπόδος, ὦ φίλος, ἀπόδος, ἵν' ἀνταίαν
<eur. andr. 844> ἐρείσω πλαγάν: τί με βρόχων εἴργεις;
<eur. andr. 845> ἀλλ' εἴ ς' ἀφείην μὴ φρονοῦσαν, ὡς θάνῃς;
<eur. andr. 846> οἴμοι πότμου.
<eur. andr. 847> ποῦ μοι πυρὸς φίλα φλόξ;
<eur. andr. 848> ποῦ δ' ἐκ πέτρας ἀερθῶ,
<eur. andr. 849> ἢ κατὰ πόντον ἢ καθ' ὕλαν ὀρέων,
<eur. andr. 850> ἵνα θανοῦσα νερτέροισιν μέλω;
<eur. andr. 851> τί ταῦτα μοχθεῖς; συμφοραὶ θεήλατοι
<eur. andr. 852> πᾶσιν βροτοῖσιν ἢ τότ' ἦλθον ἢ τότε.
<eur. andr. 853> ἔλιπες ἔλιπες, ὦ πάτερ, ἐπακτίαν
<eur. andr. 855> [ὡσεὶ] μονάδ' ἔρημον οὖσαν ἐνάλου κώπας.
<eur. andr. 856> ὀλεῖ ὀλεῖ με [δηλαδὴ πόσις]: τᾷδ' οὐκέτ' ἐνοικήσω
<eur. andr. 857> νυμφιδίῳ στέγᾳ.
<eur. andr. 858> τίνος ἀγαλμάτων ἱκέτις ὁρμαθῶ;
<eur. andr. 860> ἢ δούλα δούλας γόνασι προσπέσω;
<eur. andr. 861> Φθιάδος ἐκ γᾶς
<eur. andr. 862> κυανόπτερος ὄρνις ἀρθείην,
<eur. andr. 863> πευκᾶεν σκάφος ᾇ διὰ Κυανέας ἐπέρασεν ἀκτάς,
<eur. andr. 865> πρωτόπλοος πλάτα.
<eur. andr. 866> ὦ παῖ, τὸ λίαν οὔτ' ἐκεῖν' ἐπῄνεσα,
<eur. andr. 867> ὅτ' εἰς γυναῖκα Τρῳάδ' ἐξημάρτανες,
<eur. andr. 868> οὔτ' αὖ τὸ νῦν σου δεῖμ' ὃ δειμαίνεις ἄγαν.
<eur. andr. 869> οὐχ ὧδε κῆδος σὸν διώσεται πόσις
<eur. andr. 870> φαύλοις γυναικὸς βαρβάρου πεισθεὶς λόγοις.
<eur. andr. 871> οὐ γάρ τί ς' αἰχμάλωτον ἐκ Τροίας ἔχει,
<eur. andr. 872> ἀλλ' ἀνδρὸς ἐσθλοῦ παῖδα σὺν πολλοῖς λαβὼν
<eur. andr. 873> ἕδνοισι, πόλεώς τ' οὐ μέσως εὐδαίμονος.
<eur. andr. 874> πατὴρ δέ ς' οὐχ ὧδ' ὡς σὺ δειμαίνεις, τέκνον,
<eur. andr. 875> προδοὺς ἐάσει δωμάτων τῶνδ' ἐκπεσεῖν.
<eur. andr. 876> ἀλλ' εἴσιθ' εἴσω μηδὲ φαντάζου δόμων
<eur. andr. 877> πάροιθε τῶνδε, μή τιν' αἰσχύνην λάβῃς
<eur. andr. 878> [πρόσθεν μελάθρων τῶνδ' ὁρωμένη, τέκνον].
<eur. andr. 879> καὶ μὴν ὅδ' ἀλλόχρως τις ἔκδημος ξένος
<eur. andr. 880> σπουδῇ πρὸς ἡμᾶς βημάτων πορεύεται.
<eur. andr. 881> ξέναι γυναῖκες, ἦ τάδ' ἔστ' ̓Αχιλλέως
<eur. andr. 882> παιδὸς μέλαθρα καὶ τυραννικαὶ στέγαι;
<eur. andr. 883> ἔγνως: ἀτὰρ δὴ τίς σὺ πυνθάνῃ τάδε;
<eur. andr. 884> ̓Αγαμέμνονός τε καὶ Κλυταιμήστρας τόκος,
<eur. andr. 885> ὄνομα δ' ̓Ορέστης: ἔρχομαι δὲ πρὸς Διὸς
<eur. andr. 886> μαντεῖα Δωδωναῖ'. ἐπεὶ δ' ἀφικόμην
<eur. andr. 887> Φθίαν, δοκεῖ μοι ξυγγενοῦς μαθεῖν πέρι
<eur. andr. 888> γυναικός, εἰ ζῇ κεὐτυχοῦσα τυγχάνει
<eur. andr. 889> ἡ Σπαρτιᾶτις ̔Ερμιόνη: τηλουρὰ γὰρ
<eur. andr. 890> ναίους' ἀφ' ἡμῶν πεδί' ὅμως ἐστὶν φίλη.
<eur. andr. 891> ὦ ναυτίλοισι χείματος λιμὴν φανεὶς
<eur. andr. 892> ̓Αγαμέμνονος παῖ, πρός σε τῶνδε γουνάτων,
<eur. andr. 893> οἴκτιρον ἡμᾶς ὧν ἐπισκοπεῖς τύχας,
<eur. andr. 894> πράσσοντας οὐκ εὖ. στεμμάτων δ' οὐχ ἥσσονας
<eur. andr. 895> σοῖς προστίθημι γόνασιν ὠλένας ἐμάς.
<eur. andr. 896> ἔα:
<eur. andr. 897> τί χρῆμα; μῶν ἐσφάλμεθ' ἢ σαφῶς ὁρῶ
<eur. andr. 898> δόμων ἄνασσαν τῶνδε Μενέλεω κόρην;
<eur. andr. 899> ἥνπερ μόνην γε Τυνδαρὶς τίκτει γυνὴ
<eur. andr. 900> ̔Ελένη κατ' οἴκους πατρί: μηδὲν ἀγνόει.
<eur. andr. 900> ὦ Φοῖβ' ἀκέστορ, πημάτων δοίης λύσιν.
<eur. andr. 901> τί χρῆμα; πρὸς θεῶν ἢ βροτῶν πάσχεις κακά;
<eur. andr. 902> τὰ μὲν πρὸς ἡμῶν, τὰ δὲ πρὸς ἀνδρὸς ὅς μ' ἔχει,
<eur. andr. 903> τὰ δ' ἐκ θεῶν του: πανταχῇ δ' ὀλώλαμεν.
<eur. andr. 904> τίς οὖν ἂν εἴη μὴ πεφυκότων γέ πω
<eur. andr. 905> παίδων γυναικὶ συμφορὰ πλὴν εἰς λέχος;
<eur. andr. 906> τοῦτ' αὐτὸ καὶ νοσοῦμεν: εὖ μ' ὑπηγάγου.
<eur. andr. 907> ἄλλην τιν' εὐνὴν ἀντὶ σοῦ στέργει πόσις;
<eur. andr. 908> τὴν αἰχμάλωτον ̔́Εκτορος ξυνευνέτιν.
<eur. andr. 909> κακόν γ' ἔλεξας, ἄνδρα δίσς' ἔχειν λέχη.
<eur. andr. 910> τοιαῦτα ταῦτα. κᾆτ' ἔγωγ' ἠμυνάμην.
<eur. andr. 911> μῶν εἰς γυναῖκ' ἔρραψας οἷα δὴ γυνή;
<eur. andr. 912> φόνον γ' ἐκείνῃ καὶ τέκνῳ νοθαγενεῖ.
<eur. andr. 913> κἄκτεινας, ἤ τις συμφορά ς' ἀφείλετο;
<eur. andr. 914> γέρων γε Πηλεύς, τοὺς κακίονας σέβων.
<eur. andr. 915> σοὶ δ' ἦν τις ὅστις τοῦδ' ἐκοινώνει φόνου;
<eur. andr. 916> πατήρ γ' ἐπ' αὐτὸ τοῦτ' ἀπὸ Σπάρτης μολών.
<eur. andr. 917> κἄπειτα τοῦ γέροντος ἡσσήθη χερί;
<eur. andr. 918> αἰδοῖ γε: καί μ' ἔρημον οἴχεται λιπών.
<eur. andr. 919> συνῆκα: ταρβεῖς τοῖς δεδραμένοις πόσιν.
<eur. andr. 920> ἔγνως: ὀλεῖ γάρ μ' ἐνδίκως. τί δεῖ λέγειν;
<eur. andr. 921> ἀλλ' ἄντομαί σε Δία καλοῦς' ὁμόγνιον,
<eur. andr. 922> πέμψον με χώρας τῆσδ' ὅποι προσωτάτω
<eur. andr. 923> ἢ πρὸς πατρῷον μέλαθρον: ὡς δοκοῦσί γε
<eur. andr. 924> δόμοι τ' ἐλαύνειν φθέγμ' ἔχοντες οἵδε με,
<eur. andr. 925> μισεῖ τε γαῖα Φθιάς. εἰ δ' ἥξει πάρος
<eur. andr. 926> Φοίβου λιπὼν μαντεῖον εἰς δόμους πόσις,
<eur. andr. 927> κτενεῖ μ' ἐπ' αἰσχίστοισιν: ἢ δουλεύσομεν
<eur. andr. 928> νόθοισι λέκτροις ὧν ἐδέσποζον πρὸ τοῦ.
<eur. andr. 929> πῶς οὖν τάδ', ὡς εἴποι τις, ἐξημάρτανες;
<eur. andr. 930> κακῶν γυναικῶν εἴσοδοί μ' ἀπώλεσαν,
<eur. andr. 931> αἵ μοι λέγουσαι τούσδ' ἐχαύνωσαν λόγους:
<eur. andr. 932> Σὺ τὴν κακίστην αἰχμάλωτον ἐν δόμοις
<eur. andr. 933> δούλην ἀνέξῃ σοὶ λέχους κοινουμένην;
<eur. andr. 934> μὰ τὴν ἄνασσαν, οὐκ ἂν ἔν γ' ἐμοῖς δόμοις
<eur. andr. 935> βλέπους' ἂν αὐγὰς τἄμ' ἐκαρποῦτ' ἂν λέχη.
<eur. andr. 936> κἀγὼ κλύουσα τούσδε Σειρήνων λόγους,
<eur. andr. 937> [σοφῶν πανούργων ποικίλων λαλημάτων,]
<eur. andr. 938> ἐξηνεμώθην μωρίᾳ. τί γάρ μ' ἐχρῆν
<eur. andr. 939> πόσιν φυλάσσειν, ᾗ παρῆν ὅσων ἔδει;
<eur. andr. 940> πολὺς μὲν ὄλβος: δωμάτων δ' ἠνάσσομεν:
<eur. andr. 941> παῖδας δ' ἐγὼ μὲν γνησίους ἔτικτον ἄν,
<eur. andr. 942> ἡ δ' ἡμιδούλους τοῖς ἐμοῖς νοθαγενεῖς.
<eur. andr. 943> ἀλλ' οὔποτ' οὔποτ' （οὐ γὰρ εἰσάπαξ ἐρῶ）
<eur. andr. 944> χρὴ τούς γε νοῦν ἔχοντας, οἷς ἔστιν γυνή,
<eur. andr. 945> πρὸς τὴν ἐν οἴκοις ἄλοχον ἐσφοιτᾶν ἐᾶν
<eur. andr. 946> γυναῖκας: αὗται γὰρ διδάσκαλοι κακῶν:
<eur. andr. 947> ἡ μέν τι κερδαίνουσα συμφθείρει λέχος,
<eur. andr. 948> ἡ δ' ἀμπλακοῦσα συννοσεῖν αὑτῇ θέλει,
<eur. andr. 949> πολλαὶ δὲ μαργότητι. κἀντεῦθεν δόμοι
<eur. andr. 950> νοσοῦσιν ἀνδρῶν. πρὸς τάδ' εὖ φυλάσσετε
<eur. andr. 951> κλῄθροισι καὶ μοχλοῖσι δωμάτων πύλας:
<eur. andr. 952> ὑγιὲς γὰρ οὐδὲν αἱ θύραθεν εἴσοδοι
<eur. andr. 953> δρῶσιν γυναικῶν, ἀλλὰ πολλὰ καὶ κακά.
<eur. andr. 954> ἄγαν ἐφῆκας γλῶσσαν εἰς τὸ σύμφυτον.
<eur. andr. 955> συγγνωστὰ μέν νυν σοὶ τάδ', ἀλλ' ὅμως χρεὼν
<eur. andr. 956> κοσμεῖν γυναῖκας τὰς γυναικείας νόσους.
<eur. andr. 957> σοφόν τι χρῆμα τοῦ διδάξαντος βροτοὺς
<eur. andr. 958> λόγους ἀκούειν τῶν ἐναντίων πάρα.
<eur. andr. 959> ἐγὼ γὰρ εἰδὼς τῶνδε σύγχυσιν δόμων
<eur. andr. 960> ἔριν τε τὴν σὴν καὶ γυναικὸς ̔́Εκτορος,
<eur. andr. 961> φυλακὰς ἔχων ἔμιμνον, εἴτ' αὐτοῦ μενεῖς
<eur. andr. 962> εἴτ' ἐκφοβηθεῖς' αἰχμαλωτίδος φόνῳ
<eur. andr. 963> γυναικὸς οἴκων τῶνδ' ἀπηλλάχθαι θέλεις.
<eur. andr. 964> ἦλθον δὲ σὰς μὲν οὐ σέβων ἐπιστολάς,
<eur. andr. 965> εἰ δ' ἐνδιδοίης, ὥσπερ ἐνδίδως, λόγον,
<eur. andr. 966> πέμψων ς' ἀπ' οἴκων τῶνδ'. ἐμὴ γὰρ οὖσα πρὶν
<eur. andr. 967> σὺν τῷδε ναίεις ἀνδρὶ σοῦ πατρὸς κάκῃ,
<eur. andr. 968> ὃς πρὶν τὰ Τροίας ἐσβαλεῖν ὁρίσματα
<eur. andr. 969> γυναῖκ' ἐμοί σε δοὺς ὑπέσχεθ' ὕστερον
<eur. andr. 970> τῷ νῦν ς' ἔχοντι, Τρῳάδ' εἰ πέρσοι πόλιν.
<eur. andr. 971> ἐπεὶ δ' ̓Αχιλλέως δεῦρ' ἐνόστησεν γόνος,
<eur. andr. 972> σῷ μὲν συνέγνων πατρί, τὸν δ' ἐλισσόμην
<eur. andr. 973> γάμους ἀφεῖναι σούς, ἐμὰς λέγων τύχας
<eur. andr. 974> καὶ τὸν παρόντα δαίμον', ὡς φίλων μὲν ἂν
<eur. andr. 975> γήμαιμ' ἀπ' ἀνδρῶν, ἔκτοθεν δ' οὐ ῥᾳδίως,
<eur. andr. 976> φεύγων ἀπ' οἴκων ἃς ἐγὼ φεύγω φυγάς.
<eur. andr. 977> ὁ δ' ἦν ὑβριστὴς ἐς τ' ἐμῆς μητρὸς φόνον
<eur. andr. 978> τάς θ' αἱματωποὺς θεὰς ὀνειδίζων ἐμοί.
<eur. andr. 979> κἀγὼ ταπεινὸς ὢν τύχαις ταῖς οἴκοθεν
<eur. andr. 980> ἤλγουν μὲν ἤλγουν, συμφορὰς δ' ἠνειχόμην,
<eur. andr. 981> σῶν δὲ στερηθεὶς ᾠχόμην ἄκων γάμων.
<eur. andr. 982> νῦν οὖν, ἐπειδὴ περιπετεῖς ἔχεις τύχας
<eur. andr. 983> καὶ ξυμφορὰν τήνδ' ἐσπεσοῦς' ἀμηχανεῖς,
<eur. andr. 984> ἄξω ς' ἀπ' οἴκων καὶ πατρὸς δώσω χερί.
<eur. andr. 985> τὸ συγγενὲς γὰρ δεινόν, ἔν τε τοῖς κακοῖς
<eur. andr. 986> οὐκ ἔστιν οὐδὲν κρεῖσσον οἰκείου φίλου.
<eur. andr. 987> νυμφευμάτων μὲν τῶν ἐμῶν πατὴρ ἐμὸς
<eur. andr. 988> μέριμναν ἕξει, κοὐκ ἐμὸν κρίνειν τόδε.
<eur. andr. 989> ἀλλ' ὡς τάχιστα τῶνδέ μ' ἔκπεμψον δόμων
<eur. andr. 990> μὴ φθῇ σε προσβὰς δῶμα καὶ μ' ἑλὼν πόσις,
<eur. andr. 991> ἢ πρέσβυς οἴκους μ' ἐξερημοῦσαν μαθὼν
<eur. andr. 992> Πηλεὺς μετέλθῃ πωλικοῖς διώγμασιν.
<eur. andr. 993> θάρσει γέροντος χεῖρα: τὸν δ' ̓Αχιλλέως
<eur. andr. 994> μηδὲν φοβηθῇς παῖδ', ὅς' εἰς ἔμ' ὕβρισε.
<eur. andr. 995> τοία γὰρ αὐτῷ μηχανὴ πεπλεγμένη
<eur. andr. 996> βρόχοις ἀκινήτοισιν ἕστηκεν φόνου
<eur. andr. 997> πρὸς τῆσδε χειρός: ἣν πάρος μὲν οὐκ ἐρῶ,
<eur. andr. 998> τελουμένων δὲ Δελφὶς εἴσεται πέτρα.
<eur. andr. 999> ὁ μητροφόντης δ', ἢν δορυξένων ἐμῶν
<eur. andr. 1000> μείνωσιν ὅρκοι Πυθικὴν ἀνὰ χθόνα,
<eur. andr. 1001> δείξω γαμεῖν σφε μηδέν' ὧν ἐχρῆν ἐμέ.
<eur. andr. 1002> πικρῶς δὲ πατρὸς φόνιον αἰτήσει δίκην
<eur. andr. 1003> ἄνακτα Φοῖβον: οὐδέ νιν μετάστασις
<eur. andr. 1004> γνώμης ὀνήσει θεῷ διδόντα νῦν δίκας,
<eur. andr. 1005> ἀλλ' ἔκ τ' ἐκείνου διαβολαῖς τε ταῖς ἐμαῖς
<eur. andr. 1006> κακῶς ὀλεῖται: γνώσεται δ' ἔχθραν θεοῦ.
<eur. andr. 1007> ἐχθρῶν γὰρ ἀνδρῶν μοῖραν εἰς ἀναστροφὴν
<eur. andr. 1008> δαίμων δίδωσι κοὐκ ἐᾷ φρονεῖν μέγα.
<eur. andr. 1009> ὦ Φοῖβε πυργώσας τὸν ἐν ̓Ιλίῳ εὐτειχῆ πάγον
<eur. andr. 1010> καὶ πόντιε κυανέαις ἵπποις διφρεύ-
<eur. andr. 1011> ων ἅλιον πέλαγος,
<eur. andr. 1012> τίνος οὕνεκ' ἄτιμον ὀργά-
<eur. andr. 1015> ας χέρα τεκτοσύνας ̓Ε-
<eur. andr. 1016> νυαλίῳ δοριμήστορι προσθέν-
<eur. andr. 1017> τες τάλαιναν τάλαι-
<eur. andr. 1018> ναν μεθεῖτε Τροίαν;
<eur. andr. 1019> πλείστους δ' ἐπ' ἀκταῖσιν Σιμοεντίσιν εὐίππους ὄχους
<eur. andr. 1020> ἐζεύξατε καὶ φονίους ἀνδρῶν ἁμίλ-
<eur. andr. 1021> λας ἔθετ' ἀστεφάνους:
<eur. andr. 1022> ἀπὸ δὲ φθίμενοι βεβᾶσιν
<eur. andr. 1023> ̓Ιλιάδαι βασιλῆες,
<eur. andr. 1025> οὐδ' ἔτι πῦρ ἐπιβώμιον ἐν Τροί-
<eur. andr. 1026> ᾳ θεοῖσιν λέλαμ-
<eur. andr. 1027> πεν καπνῷ θυώδει.
<eur. andr. 1028> βέβακε δ' ̓Ατρείδας ἀλόχου παλάμαις,
<eur. andr. 1029> αὐτά τ' ἐναλλάξασα φόνῳ θάνατον
<eur. andr. 1030> πρὸς τέκνων ἀπηύρα.
<eur. andr. 1031> θεοῦ θεοῦ νῦν κέλευμ' ἐπεστράφη
<eur. andr. 1032> μαντόσυνον, ὅτε νιν ̓Αργόθεν πορευθεὶς
<eur. andr. 1033> ̓Αγαμεμνόνιος κέλωρ, ἀδύτων ἐπιβὰς
<eur. andr. 1035> κτήσατ', ὢν ματρὸς φονεὺς
<eur. andr. 1036> ὦ δαῖμον, ὦ Φοῖβε, πῶς πείθομαι;
<eur. andr. 1037> πολλαὶ δ' ἀν' ̔Ελλάνων ἀγόρους στοναχὰς
<eur. andr. 1038> μέλποντο δυστάνων λεχέων ἄλοχοι,
<eur. andr. 1040> ἐκ δ' ἔλειπον οἴκους
<eur. andr. 1041> πρὸς ἄλλον εὐνάτορ'. οὐχὶ σοὶ μόνᾳ
<eur. andr. 1042> δύσφρονες ἐπέπεσον, οὐ φίλοισι, λῦπαι:
<eur. andr. 1043> νόσον ̔Ελλὰς ἔτλα, νόσον: διέβα δὲ Φρυγῶν
<eur. andr. 1045> καὶ πρὸς εὐκάρπους γύας
<eur. andr. 1046> σκηπτὸς σταλάσσων †̔́Αιδα† φόνον.
<eur. andr. 1047> Φθιώτιδες γυναῖκες, ἱστοροῦντί μοι
<eur. andr. 1048> σημήνατ': ᾐσθόμην γὰρ οὐ σαφῆ λόγον
<eur. andr. 1049> ὡς δώματ' ἐκλιποῦσα Μενέλεω κόρη
<eur. andr. 1050> φρούδη τάδ': ἥκω δ' ἐκμαθεῖν σπουδὴν ἔχων
<eur. andr. 1051> εἰ ταῦτ' ἀληθῆ: τῶν γὰρ ἐκδήμων φίλων
<eur. andr. 1052> δεῖ τοὺς κατ' οἶκον ὄντας ἐκπονεῖν τύχας.
<eur. andr. 1053> Πηλεῦ, σαφῶς ἤκουσας: οὐδ' ἐμοὶ καλὸν
<eur. andr. 1054> κρύπτειν ἐν οἷς παροῦσα τυγχάνω κακοῖς:
<eur. andr. 1055> βασίλεια γὰρ τῶνδ' οἴχεται φυγὰς δόμων.
<eur. andr. 1056> τίνος φόβου τυχοῦσα; διαπέραινέ μοι.
<eur. andr. 1057> πόσιν τρέμουσα, μὴ δόμων νιν ἐκβάλῃ.
<eur. andr. 1058> μῶν ἀντὶ παιδὸς θανασίμων βουλευμάτων;
<eur. andr. 1059> ναί, καὶ γυναικὸς αἰχμαλωτίδος φόβῳ.
<eur. andr. 1060> σὺν πατρὶ δ' οἴκους ἢ τίνος λείπει μέτα;
<eur. andr. 1061> ̓Αγαμέμνονός νιν παῖς βέβηκ' ἄγων χθονός.
<eur. andr. 1062> ποίαν περαίνων ἐλπίδ'; ἦ γῆμαι θέλων;
<eur. andr. 1063> καὶ σῷ γε παιδὸς παιδὶ πορσύνων μόρον.
<eur. andr. 1064> κρυπτὸς καταστὰς ἢ κατ' ὄμμ' ἐλθὼν μάχῃ;
<eur. andr. 1065> ἁγνοῖς ἐν ἱεροῖς Λοξίου Δελφῶν μέτα.
<eur. andr. 1066> οἴμοι: τόδ' ἤδη δεινόν. οὐχ ὅσον τάχος
<eur. andr. 1067> χωρήσεταί τις Πυθικὴν πρὸς ἑστίαν
<eur. andr. 1068> καὶ τἀνθάδ' ὄντα τοῖς ἐκεῖ λέξει φίλοις,
<eur. andr. 1069> πρὶν παῖδ' ̓Αχιλλέως κατθανεῖν ἐχθρῶν ὕπο;
<eur. andr. 1070> ὤμοι μοι:
<eur. andr. 1071> οἵας ὁ τλήμων ἀγγελῶν ἥκω τύχας
<eur. andr. 1072> σοί τ', ὦ γεραιέ, καὶ φίλοισι δεσπότου.
<eur. andr. 1073> αἰαῖ: πρόμαντις θυμὸς ὥς τι προσδοκᾷ.
<eur. andr. 1074> οὐκ ἔστι σοι παῖς παιδός, ὡς μάθῃς, γέρον
<eur. andr. 1075> Πηλεῦ: τοιάσδε φασγάνων πληγὰς ἔχει
<eur. andr. 1075> Δελφῶν ὑπ' ἀνδρῶν καὶ Μυκηναίου ξένου.
<eur. andr. 1076> ἆ ἆ, τί δράσεις, ὦ γεραιέ; μὴ πέσῃς:
<eur. andr. 1077> ἔπαιρε σαυτόν.
<eur. andr. 1078> οὐδέν εἰμ': ἀπωλόμην.
<eur. andr. 1079> φρούδη μὲν αὐδή, φροῦδα δ' ἄρθρα μου κάτω.
<eur. andr. 1080> ἄκουσον, εἰ σοὶ καὶ φίλοις ἀμυναθεῖν
<eur. andr. 1080> χρῄζεις, τὸ πραχθέν, σὸν κατορθώσας δέμας.
<eur. andr. 1081> ὦ μοῖρα, γήρως ἐσχάτοις πρὸς τέρμασιν
<eur. andr. 1082> οἵα με τὸν δύστηνον ἀμφιβᾶς' ἔχεις.
<eur. andr. 1083> πῶς δ' οἴχεταί μοι παῖς μόνου παιδὸς μόνος;
<eur. andr. 1084> σήμαιν': ἀκοῦσαι δ' οὐκ ἀκούσθ' ὅμως θέλω.
<eur. andr. 1085> ἐπεὶ τὸ κλεινὸν ἤλθομεν Φοίβου πέδον,
<eur. andr. 1086> τρεῖς μὲν φαεννὰς ἡλίου διεξόδους
<eur. andr. 1087> θέᾳ διδόντες ὄμματ' ἐξεπίμπλαμεν.
<eur. andr. 1088> καὶ τοῦθ' ὕποπτον ἦν ἄρ': ἐς δὲ συστάσεις
<eur. andr. 1089> κύκλους τ' ἐχώρει λαὸς οἰκήτωρ θεοῦ.
<eur. andr. 1090> ̓Αγαμέμνονος δὲ παῖς διαστείχων πόλιν
<eur. andr. 1091> ἐς οὖς ἑκάστῳ δυσμενεῖς ηὔδα λόγους:
<eur. andr. 1092> ̔Ορᾶτε τοῦτον, ὃς διαστείχει θεοῦ
<eur. andr. 1093> χρυσοῦ γέμοντα γύαλα, θησαυροὺς βροτῶν,
<eur. andr. 1094> τὸ δεύτερον παρόντ' ἐφ' οἷσι καὶ πάρος
<eur. andr. 1095> δεῦρ' ἦλθε, Φοίβου ναὸν ἐκπέρσαι θέλων;
<eur. andr. 1096> κἀκ τοῦδ' ἐχώρει ῥόθιον ἐν πόλει κακόν:
<eur. andr. 1097> ἀρχαὶ δ' ἐπληροῦντ' ἐς τὰ βουλευτήρια,
<eur. andr. 1098> ἰδίᾳ θ' ὅσοι θεοῦ χρημάτων ἐφέστασαν,
<eur. andr. 1099> φρουρὰν ἐτάξαντ' ἐν περιστύλοις δόμοις.
<eur. andr. 1100> ἡμεῖς δὲ μῆλα, φυλλάδος Παρνασίας
<eur. andr. 1101> παιδεύματ', οὐδὲν τῶνδέ πω πεπυσμένοι,
<eur. andr. 1102> λαβόντες ᾖμεν ἐσχάραις τ' ἐφέσταμεν
<eur. andr. 1103> σὺν προξένοισι μάντεσίν τε Πυθικοῖς.
<eur. andr. 1104> καί τις τόδ' εἶπεν: "̓͂Ω" νεανία, τί σοι
<eur. andr. 1105> θεῷ κατευξώμεσθα; τίνος ἥκεις χάριν;
<eur. andr. 1106> ὁ δ' εἶπε: Φοίβῳ τῆς πάροιθ' ἁμαρτίας
<eur. andr. 1107> δίκας παρασχεῖν βουλόμεσθ': ᾔτησα γὰρ
<eur. andr. 1108> πατρός ποτ' αὐτὸν αἵματος δοῦναι δίκην.
<eur. andr. 1109> κἀνταῦθ' ̓Ορέστου μῦθος ἰσχύων μέγα
<eur. andr. 1110> ἐφαίνεθ', ὡς ψεύδοιτο δεσπότης ἐμός,
<eur. andr. 1111> ἥκων ἐπ' αἰσχροῖς. ἔρχεται δ' ἀνακτόρων
<eur. andr. 1112> κρηπῖδος ἐντός, ὡς πάρος χρηστηρίων
<eur. andr. 1113> εὔξαιτο Φοίβῳ: τυγχάνει δ' ἐν ἐμπύροις:
<eur. andr. 1114> τῷ δὲ ξιφήρης ἆρ' ὑφειστήκει λόχος
<eur. andr. 1115> δάφνῃ σκιασθείς: ὧν Κλυταιμήστρας τόκος
<eur. andr. 1116> εἷς ἦν ἁπάντων τῶνδε μηχανορράφος.
<eur. andr. 1117> χὠ μὲν κατ' ὄμμα στὰς προσεύχεται θεῷ:
<eur. andr. 1118> οἱ δ' ὀξυθήκτοις φασγάνοις ὡπλισμένοι
<eur. andr. 1119> κεντοῦς' ἀτευχῆ παῖδ' ̓Αχιλλέως λάθρᾳ.
<eur. andr. 1120> χωρεῖ δὲ πρύμναν: οὐ γὰρ εἰς καιρὸν τυπεὶς
<eur. andr. 1121> ἐτύγχαν': ἐξέλκει δὲ κἀκ παραστάδος
<eur. andr. 1122> κρεμαστὰ τεύχη πασσάλων καθαρπάσας
<eur. andr. 1123> ἔστη 'πὶ βωμοῦ γοργὸς ὁπλίτης ἰδεῖν,
<eur. andr. 1124> βοᾷ δὲ Δελφῶν παῖδας ἱστορῶν τάδε:
<eur. andr. 1125> Τίνος μ' ἕκατι κτείνετ' εὐσεβεῖς ὁδοὺς
<eur. andr. 1126> ἥκοντα; ποίας ὄλλυμαι πρὸς αἰτίας;
<eur. andr. 1127> τῶν δ' οὐδὲν οὐδεὶς μυρίων ὄντων πέλας
<eur. andr. 1128> ἐφθέγξατ', ἀλλ' ἔβαλλον ἐκ χερῶν πέτροις.
<eur. andr. 1129> πυκνῇ δὲ νιφάδι πάντοθεν σποδούμενος
<eur. andr. 1130> προύτεινε τεύχη κἀφυλάσσετ' ἐμβολὰς
<eur. andr. 1131> ἐκεῖσε κἀκεῖς' ἀσπίδ' ἐκτείνων χερί.
<eur. andr. 1132> ἀλλ' οὐδὲν ἦνον: ἀλλὰ πόλλ' ὁμοῦ βέλη,
<eur. andr. 1133> οἰστοί, μεσάγκυλ' ἔκλυτοί τ' ἀμφώβολοι
<eur. andr. 1134> σφαγῆς ἐχώρουν βουπόροι ποδῶν πάρος.
<eur. andr. 1135> δεινὰς δ' ἂν εἶδες πυρρίχας φρουρουμένου
<eur. andr. 1136> βέλεμνα παιδός. ὡς δέ νιν περισταδὸν
<eur. andr. 1137> κύκλῳ κατεῖχον οὐ διδόντες ἀμπνοάς,
<eur. andr. 1138> βωμοῦ κενώσας δεξίμηλον ἐσχάραν,
<eur. andr. 1139> τὸ Τρωικὸν πήδημα πηδήσας ποδοῖν
<eur. andr. 1140> χωρεῖ πρὸς αὐτούς: οἱ δ' ὅπως πελειάδες
<eur. andr. 1141> ἱέρακ' ἰδοῦσαι πρὸς φυγὴν ἐνώτισαν.
<eur. andr. 1142> πολλοὶ δ' ἔπιπτον μιγάδες ἔκ τε τραυμάτων
<eur. andr. 1143> αὐτοί θ' ὑπ' αὐτῶν στενοπόρους κατ' ἐξόδους,
<eur. andr. 1144> κραυγὴ δ' ἐν εὐφήμοισι δύσφημος δόμοις
<eur. andr. 1145> πέτραισιν ἀντέκλαγξ': ἐν εὐδίᾳ δέ πως
<eur. andr. 1146> ἔστη φαεννοῖς δεσπότης στίλβων ὅπλοις:
<eur. andr. 1147> πρὶν δή τις ἀδύτων ἐκ μέσων ἐφθέγξατο
<eur. andr. 1148> δεινόν τι καὶ φρικῶδες, ὦρσε δὲ στρατὸν
<eur. andr. 1149> στρέψας πρὸς ἀλκήν. ἔνθ' ̓Αχιλλέως πίτνει
<eur. andr. 1150> παῖς ὀξυθήκτῳ πλευρὰ φασγάνῳ τυπεὶς
<eur. andr. 1151> [Δελφοῦ πρὸς ἀνδρός, ὅσπερ αὐτὸν ὤλεσε]
<eur. andr. 1152> πολλῶν μετ' ἄλλων: ὡς δὲ πρὸς γαῖαν πίτνει,
<eur. andr. 1153> τίς οὐ σίδηρον προσφέρει, τίς οὐ πέτρον,
<eur. andr. 1154> βάλλων ἀράσσων; πᾶν δ' ἀνήλωται δέμας
<eur. andr. 1155> τὸ καλλίμορφον τραυμάτων ὕπ' ἀγρίων.
<eur. andr. 1156> νεκρὸν δὲ δή νιν κείμενον βωμοῦ πέλας
<eur. andr. 1157> ἐξέβαλον ἐκτὸς θυοδόκων ἀνακτόρων.
<eur. andr. 1158> ἡμεῖς δ' ἀναρπάσαντες ὡς τάχος χεροῖν
<eur. andr. 1159> κομίζομέν νίν σοι κατοιμῶξαι γόοις
<eur. andr. 1160> κλαῦσαί τε, πρέσβυ, γῆς τε κοσμῆσαι τάφῳ.
<eur. andr. 1161> τοιαῦθ' ὁ τοῖς ἄλλοισι θεσπίζων ἄναξ,
<eur. andr. 1162> ὁ τῶν δικαίων πᾶσιν ἀνθρώποις κριτής,
<eur. andr. 1163> δίκας διδόντα παῖδ' ἔδρας' ̓Αχιλλέως.
<eur. andr. 1164> ἐμνημόνευσε δ', ὥσπερ ἄνθρωπος κακός,
<eur. andr. 1165> παλαιὰ νείκη: πῶς ἂν οὖν εἴη σοφός;
<eur. andr. 1166> καὶ μὴν ὅδ' ἄναξ ἤδη φοράδην
<eur. andr. 1167> Δελφίδος ἐκ γῆς δῶμα πελάζει.
<eur. andr. 1168> τλήμων ὁ παθών, τλήμων δέ, γέρον,
<eur. andr. 1169> καὶ σύ: δέχῃ γὰρ τὸν ̓Αχίλλειον
<eur. andr. 1170> σκύμνον ἐς οἴκους οὐχ ὡς σὺ θέλεις:
<eur. andr. 1171> αὐτός τε κακοῖς
<eur. andr. 1172> εἰς ἓν μοίρας συνέκυρσας.
<eur. andr. 1173> ὤμοι ἐγώ, κακὸν οἷον ὁρῶ τόδε
<eur. andr. 1174> καὶ δέχομαι χερὶ δώμασί τ' ἀμοῖς.
<eur. andr. 1175> ἰώ μοί μοι, αἰαῖ,
<eur. andr. 1176> ὦ πόλι Θεσσαλία, διολώλαμεν,
<eur. andr. 1177> οἰχόμεθ': οὐκέτι μοι γένος, οὐκέτι μοι τέκνα λείπεται οἴκοις:
<eur. andr. 1178> ὦ σχέτλιος παθέων ἐγώ: †εἰς τίνα
<eur. andr. 1180> δὴ φίλον αὐγὰς βαλὼν τέρψομαι; †
<eur. andr. 1181> ὦ φίλιον στόμα καὶ γένυ καὶ χέρες,
<eur. andr. 1182> εἴθε ς' ὑπ' ̓Ιλίῳ ἤναρε δαίμων
<eur. andr. 1183> Σιμοεντίδα παρ' ἀκτάν.
<eur. andr. 1184> οὗτός γ' ἂν ὡς ἐκ τῶνδ' ἐτιμᾶτ' ἄν, γέρον,
<eur. andr. 1185> θανών, τὸ σὸν δ' ἦν ὧδ' ἂν εὐτυχέστερον.
<eur. andr. 1186> ὦ γάμος, ὦ γάμος, ὃς τάδε δώματα
<eur. andr. 1187> καὶ πόλιν ὤλεσας ὤλεσας ἁμάν.
<eur. andr. 1188> αἰαῖ, ἒ ἒ, ὦ παῖ:
<eur. andr. 1189> †μήποτε σῶν λεχέων τὸ δυσώνυμον
<eur. andr. 1190> ὤφελ' ἐμὸν γένος εἰς τέκνα καὶ δόμον ἀμφιβαλέσθαι
<eur. andr. 1191> ̔Ερμιόνας ̓Αίδαν ἐπὶ σοί, τέκνον,†
<eur. andr. 1192> ἀλλὰ κεραυνῷ πρόσθεν ὀλέσθαι:
<eur. andr. 1193> μηδ' ἐπὶ τοξοσύνᾳ φονίῳ πατρὸς
<eur. andr. 1195> αἷμα τὸ διογενές ποτε Φοῖβον
<eur. andr. 1196> βροτὸς εἰς θεὸν ἀνάψαι.
<eur. andr. 1197> ὀττοτοτοτοῖ, θανόντα δεσπόταν γόοις
<eur. andr. 1198> νόμῳ τῷ νερτέρων κατάρξω.
<eur. andr. 1200> ὀττοτοτοτοῖ, διάδοχά σοι τάλας ἐγὼ
<eur. andr. 1201> γέρων καὶ δυστυχὴς δακρύω.
<eur. andr. 1202> θεοῦ γὰρ αἶσα, θεὸς ἔκρανε συμφοράν.
<eur. andr. 1205> ὦ φίλος, δόμον ἔλιπες ἔρημον,
<eur. andr. 1206> [ὤμοι μοι, ταλαίπωρον ἐμὲ]
<eur. andr. 1207> γέροντ' ἄπαιδα νοσφίσας.
<eur. andr. 1208> θανεῖν θανεῖν σε, πρέσβυ, χρῆν πάρος τέκνων.
<eur. andr. 1209> οὐ σπαράξομαι κόμαν,
<eur. andr. 1210> οὐκ ἐμῷ 'πιθήσομαι
<eur. andr. 1211> κάρᾳ κτύπημα χειρὸς ὀλοόν; ὦ πόλις,
<eur. andr. 1212> διπλῶν τέκνων
<eur. andr. 1213> μ' ἐστέρησε Φοῖβος.
<eur. andr. 1214> ὦ κακὰ παθὼν ἰδών τε δυστυχὲς γέρον,
<eur. andr. 1215> τίν' αἰῶν' ἐς τὸ λοιπὸν ἕξεις;
<eur. andr. 1216> ἄτεκνος ἔρημος, οὐκ ἔχων πέρας κακῶν
<eur. andr. 1217> διαντλήσω πόνους ἐς ̔́Αιδαν.
<eur. andr. 1218> μάτην δέ ς' ἐν γάμοισιν ὤλβισαν θεοί.
<eur. andr. 1219> ἀμπτάμενα φροῦδα πάντ' ἐκεῖνα
<eur. andr. 1220> κόμπων μεταρσίων πρόσω.
<eur. andr. 1221> μόνος μόνοισιν ἐν δόμοις ἀναστρέφῃ.
<eur. andr. 1222> οὐκέτ' εἴμ', οἴμοι, πόλις,
<eur. andr. 1223> σκῆπτρά τ' ἐρρέτω τάδε [ἐπὶ γαῖαν]:
<eur. andr. 1224> σύ τ', ὦ κατ' ἄντρα νύχια Νηρέως κόρη,
<eur. andr. 1225> πανώλεθρόν μ' ὄψεαι πίτνοντα [πρὸς γᾶν].
<eur. andr. 1226> ἰὼ ἰώ:
<eur. andr. 1227> τί κεκίνηται; τίνος αἰσθάνομαι
<eur. andr. 1228> θείου; κοῦραι, λεύσσετ' ἀθρήσατε:
<eur. andr. 1229> δαίμων ὅδε τις λευκὴν αἰθέρα
<eur. andr. 1230> πορθμευόμενος τῶν ἱπποβότων
<eur. andr. 1230> Φθίας πεδίων ἐπιβαίνει.
<eur. andr. 1231> Πηλεῦ, χάριν σοι τῶν πάρος νυμφευμάτων
<eur. andr. 1232> ἥκω Θέτις λιποῦσα Νηρέως δόμους.
<eur. andr. 1233> καὶ πρῶτα μέν σοι τοῖς παρεστῶσιν κακοῖς
<eur. andr. 1234> μηδέν τι λίαν δυσφορεῖν παρῄνεσα:
<eur. andr. 1235> κἀγὼ γάρ, ἣν ἄκλαυτα χρῆν τίκτειν τέκνα,
<eur. andr. 1254> θεὰν γεγῶσαν καὶ θεοῦ πατρὸς τέκος,
<eur. andr. 1236> ἀπώλες' ἐκ σοῦ παῖδα τὸν ταχὺν πόδας
<eur. andr. 1237> ̓Αχιλλέα τεκοῦσα πρῶτον ̔Ελλάδος.
<eur. andr. 1238> ὧν δ' οὕνεκ' ἦλθον σημανῶ, σὺ δ' ἐνδέχου.
<eur. andr. 1239> τὸν μὲν θανόντα τόνδ' ̓Αχιλλέως γόνον
<eur. andr. 1240> θάψον πορεύσας Πυθικὴν πρὸς ἐσχάραν,
<eur. andr. 1241> Δελφοῖς ὄνειδος, ὡς ἀπαγγέλλῃ τάφος
<eur. andr. 1242> φόνον βίαιον τῆς ̓Ορεστείας χερός:
<eur. andr. 1243> γυναῖκα δ' αἰχμάλωτον, ̓Ανδρομάχην λέγω,
<eur. andr. 1244> Μολοσσίαν γῆν χρὴ κατοικῆσαι, γέρον,
<eur. andr. 1245> ̔Ελένῳ συναλλαχθεῖσαν εὐναίοις γάμοις,
<eur. andr. 1246> καὶ παῖδα τόνδε, τῶν ἀπ' Αἰακοῦ μόνον
<eur. andr. 1247> λελειμμένον δή. βασιλέα δ' ἐκ τοῦδε χρὴ
<eur. andr. 1248> ἄλλον δι' ἄλλου διαπερᾶν Μολοσσίας
<eur. andr. 1249> εὐδαιμονοῦντας: οὐ γὰρ ὧδ' ἀνάστατον
<eur. andr. 1250> γένος γενέσθαι δεῖ τὸ σὸν κἀμόν, γέρον,
<eur. andr. 1251> Τροίας τε: καὶ γὰρ θεοῖσι κἀκείνης μέλει,
<eur. andr. 1252> καίπερ πεσούσης Παλλάδος προθυμίᾳ.
<eur. andr. 1253> σὲ δ', ὡς ἂν εἰδῇς τῆς ἐμῆς εὐνῆς χάριν,
<eur. andr. 1255> κακῶν ἀπαλλάξασα τῶν βροτησίων
<eur. andr. 1256> ἀθάνατον ἄφθιτόν τε ποιήσω θεόν.
<eur. andr. 1257> κἄπειτα Νηρέως ἐν δόμοις ἐμοῦ μέτα
<eur. andr. 1258> τὸ λοιπὸν ἤδη θεὸς συνοικήσεις θεᾷ:
<eur. andr. 1259> ἔνθεν κομίζων ξηρὸν ἐκ πόντου πόδα
<eur. andr. 1260> τὸν φίλτατον σοὶ παῖδ' ἐμοί τ' ̓Αχιλλέα
<eur. andr. 1261> ὄψῃ δόμους ναίοντα νησιωτικοὺς
<eur. andr. 1262> Λευκὴν κατ' ἀκτὴν ἐντὸς ἀξένου πόρου.
<eur. andr. 1263> ἀλλ' ἕρπε Δελφῶν εἰς θεόδμητον πόλιν
<eur. andr. 1264> νεκρὸν κομίζων τόνδε, καὶ κρύψας χθονὶ
<eur. andr. 1265> ἐλθὼν παλαιᾶς χοιράδος κοῖλον μυχὸν
<eur. andr. 1266> Σηπιάδος ἵζου: μίμνε δ', ἔστ' ἂν ἐξ ἁλὸς
<eur. andr. 1267> λαβοῦσα πεντήκοντα Νηρῄδων χορὸν
<eur. andr. 1268> ἔλθω κομιστήν σου: τὸ γὰρ πεπρωμένον
<eur. andr. 1269> δεῖ ς' ἐκκομίζειν: Ζηνὶ γὰρ δοκεῖ τάδε.
<eur. andr. 1270> παῦσαι δὲ λύπης τῶν τεθνηκότων ὕπερ:
<eur. andr. 1271> πᾶσιν γὰρ ἀνθρώποισιν ἥδε πρὸς θεῶν
<eur. andr. 1272> ψῆφος κέκρανται κατθανεῖν τ' ὀφείλεται.
<eur. andr. 1273> ὦ πότνι', ὦ γενναῖα συγκοιμήματα,
<eur. andr. 1274> Νηρέως γένεθλον, χαῖρε: ταῦτα δ' ἀξίως
<eur. andr. 1275> σαυτῆς τε ποιεῖς καὶ τέκνων τῶν ἐκ σέθεν.
<eur. andr. 1276> παύω δὲ λύπην σοῦ κελευούσης, θεά,
<eur. andr. 1277> καὶ τόνδε θάψας εἶμι Πηλίου πτυχάς,
<eur. andr. 1278> οὗπερ σὸν εἷλον χερσὶ κάλλιστον δέμας.
<eur. andr. 1279> [κᾆτ' οὐ γαμεῖν δῆτ' ἔκ τε γενναίων χρεὼν
<eur. andr. 1280> δοῦναί τ' ἐς ἐσθλούς, ὅστις εὖ βουλεύεται,
<eur. andr. 1281> κακῶν δὲ λέκτρων μὴ 'πιθυμίαν ἔχειν,
<eur. andr. 1282> μηδ' εἰ ζαπλούτους οἴσεται φερνὰς δόμοις;
<eur. andr. 1283> οὐ γάρ ποτ' ἂν πράξειαν ἐκ θεῶν κακῶς.]
<eur. andr. 1284> πολλαὶ μορφαὶ τῶν δαιμονίων,
<eur. andr. 1285> πολλὰ δ' ἀέλπτως κραίνουσι θεοί:
<eur. andr. 1286> καὶ τὰ δοκηθέντ' οὐκ ἐτελέσθη,
<eur. andr. 1287> τῶν δ' ἀδοκήτων πόρον ηὗρε θεός.
<eur. andr. 1288> τοιόνδ' ἀπέβη τόδε πρᾶγμα.
