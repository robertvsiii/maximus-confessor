<soph. ot. 1> ὦ τέκνα, Κάδμου τοῦ πάλαι νέα τροφή,
<soph. ot. 2> τίνας ποθ' ἕδρας τάσδε μοι θοάζετε
<soph. ot. 3> ἱκτηρίοις κλάδοισιν ἐξεστεμμένοι;
<soph. ot. 4> πόλις δ' ὁμοῦ μὲν θυμιαμάτων γέμει,
<soph. ot. 5> ὁμοῦ δὲ παιάνων τε καὶ στεναγμάτων:
<soph. ot. 6> ἁγὼ δικαιῶν μὴ παρ' ἀγγέλων, τέκνα,
<soph. ot. 7> ἄλλων ἀκούειν αὐτὸς ὧδ' ἐλήλυθα,
<soph. ot. 8> ὁ πᾶσι κλεινὸς Οἰδίπους καλούμενος.
<soph. ot. 9> ἀλλ' ὦ γεραιέ, φράζ', ἐπεὶ πρέπων ἔφυς
<soph. ot. 10> πρὸ τῶνδε φωνεῖν, τίνι τρόπῳ καθέστατε,
<soph. ot. 11> δείσαντες ἢ στέρξαντες; ὡς θέλοντος ἂν
<soph. ot. 12> ἐμοῦ προσαρκεῖν πᾶν: δυσάλγητος γὰρ ἂν
<soph. ot. 13> εἴην τοιάνδε μὴ οὐ κατοικτίρων ἕδραν.
<soph. ot. 14> ἀλλ' ὦ κρατύνων Οἰδίπους χώρας ἐμῆς,
<soph. ot. 15> ὁρᾷς μὲν ἡμᾶς ἡλίκοι προσήμεθα
<soph. ot. 16> βωμοῖσι τοῖς σοῖς: οἱ μὲν οὐδέπω μακρὰν
<soph. ot. 17> πτέσθαι σθένοντες, οἱ δὲ σὺν γήρᾳ βαρεῖς,
<soph. ot. 18> ἱερῆς, ἐγὼ μὲν Ζηνός, οἵδε τ' ᾐθέων
<soph. ot. 19> λεκτοί: τὸ δ' ἄλλο φῦλον ἐξεστεμμένον
<soph. ot. 20> ἀγοραῖσι θακεῖ πρός τε Παλλάδος διπλοῖς
<soph. ot. 21> ναοῖς, ἐπ' ̓Ισμηνοῦ τε μαντείᾳ σποδῷ.
<soph. ot. 22> πόλις γάρ, ὥσπερ καὐτὸς εἰσορᾷς, ἄγαν
<soph. ot. 23> ἤδη σαλεύει κἀνακουφίσαι κάρα
<soph. ot. 24> βυθῶν ἔτ' οὐχ οἵα τε φοινίου σάλου,
<soph. ot. 25> φθίνουσα μὲν κάλυξιν ἐγκάρποις χθονός,
<soph. ot. 26> φθίνουσα δ' ἀγέλαις βουνόμοις τόκοισί τε
<soph. ot. 27> ἀγόνοις γυναικῶν: ἐν δ' ὁ πυρφόρος θεὸς
<soph. ot. 28> σκήψας ἐλαύνει, λοιμὸς ἔχθιστος, πόλιν,
<soph. ot. 29> ὑφ' οὗ κενοῦται δῶμα Καδμεῖον, μέλας δ'
<soph. ot. 30> ̔́Αιδης στεναγμοῖς καὶ γόοις πλουτίζεται.
<soph. ot. 31> θεοῖσι μέν νυν οὐκ ἰσούμενόν ς' ἐγὼ
<soph. ot. 32> οὐδ' οἵδε παῖδες ἑζόμεσθ' ἐφέστιοι,
<soph. ot. 33> ἀνδρῶν δὲ πρῶτον ἔν τε συμφοραῖς βίου
<soph. ot. 34> κρίνοντες ἔν τε δαιμόνων συναλλαγαῖς:
<soph. ot. 35> ὅς γ' ἐξέλυσας ἄστυ Καδμεῖον μολὼν
<soph. ot. 36> σκληρᾶς ἀοιδοῦ δασμὸν ὃν παρείχομεν,
<soph. ot. 37> καὶ ταῦθ' ὑφ' ἡμῶν οὐδὲν ἐξειδὼς πλέον
<soph. ot. 38> οὐδ' ἐκδιδαχθείς, ἀλλὰ προσθήκῃ θεοῦ
<soph. ot. 39> λέγει νομίζει θ' ἡμὶν ὀρθῶσαι βίον:
<soph. ot. 40> νῦν τ', ὦ κράτιστον πᾶσιν Οἰδίπου κάρα,
<soph. ot. 41> ἱκετεύομέν σε πάντες οἵδε πρόστροποι
<soph. ot. 42> ἀλκήν τιν' εὑρεῖν ἡμίν, εἴτε του θεῶν
<soph. ot. 43> φήμην ἀκούσας εἴτ' ἀπ' ἀνδρὸς οἶσθά του:
<soph. ot. 44> ὡς τοῖσιν ἐμπείροισι καὶ τὰς ξυμφορὰς
<soph. ot. 45> ζώσας ὁρῶ μάλιστα τῶν βουλευμάτων.
<soph. ot. 46> ἴθ', ὦ βροτῶν ἄριστ', ἀνόρθωσον πόλιν,
<soph. ot. 47> ἴθ', εὐλαβήθηθ': ὡς σὲ νῦν μὲν ἥδε γῆ
<soph. ot. 48> σωτῆρα κλῄζει τῆς πάρος προθυμίας:
<soph. ot. 49> ἀρχῆς δὲ τῆς σῆς μηδαμῶς μεμνώμεθα
<soph. ot. 50> στάντες τ' ἐς ὀρθὸν καὶ πεσόντες ὕστερον.
<soph. ot. 51> ἀλλ' ἀσφαλείᾳ τήνδ' ἀνόρθωσον πόλιν:
<soph. ot. 52> ὄρνιθι γὰρ καὶ τὴν τότ' αἰσίῳ τύχην
<soph. ot. 53> παρέσχες ἡμῖν, καὶ τανῦν ἴσος γενοῦ.
<soph. ot. 54> ὡς εἴπερ ἄρξεις τῆσδε γῆς, ὥσπερ κρατεῖς,
<soph. ot. 55> ξὺν ἀνδράσιν κάλλιον ἢ κενῆς κρατεῖν:
<soph. ot. 56> ὡς οὐδέν ἐστιν οὔτε πύργος οὔτε ναῦς
<soph. ot. 57> ἔρημος ἀνδρῶν μὴ ξυνοικούντων ἔσω.
<soph. ot. 58> ὦ παῖδες οἰκτροί, γνωτὰ κοὐκ ἄγνωτά μοι
<soph. ot. 59> προσήλθεθ' ἱμείροντες: εὖ γὰρ οἶδ' ὅτι
<soph. ot. 60> νοσεῖτε πάντες, καὶ νοσοῦντες, ὡς ἐγὼ
<soph. ot. 61> οὐκ ἔστιν ὑμῶν ὅστις ἐξ ἴσου νοσεῖ.
<soph. ot. 62> τὸ μὲν γὰρ ὑμῶν ἄλγος εἰς ἕν' ἔρχεται
<soph. ot. 63> μόνον καθ' αὑτὸν κοὐδέν' ἄλλον, ἡ δ' ἐμὴ
<soph. ot. 64> ψυχὴ πόλιν τε κἀμὲ καὶ ς' ὁμοῦ στένει.
<soph. ot. 65> ὥστ' οὐχ ὕπνῳ γ' εὕδοντά μ' ἐξεγείρετε,
<soph. ot. 66> ἀλλ' ἴστε πολλὰ μέν με δακρύσαντα δή,
<soph. ot. 67> πολλὰς δ' ὁδοὺς ἐλθόντα φροντίδος πλάνοις:
<soph. ot. 68> ἣν δ' εὖ σκοπῶν ηὕρισκον ἴασιν μόνην,
<soph. ot. 69> ταύτην ἔπραξα: παῖδα γὰρ Μενοικέως
<soph. ot. 70> Κρέοντ', ἐμαυτοῦ γαμβρόν, ἐς τὰ Πυθικὰ
<soph. ot. 71> ἔπεμψα Φοίβου δώμαθ', ὡς πύθοιθ' ὅ τι
<soph. ot. 72> δρῶν ἢ τί φωνῶν τήνδε ῥυσαίμην πόλιν.
<soph. ot. 73> καί μ' ἦμαρ ἤδη ξυμμετρούμενον χρόνῳ
<soph. ot. 74> λυπεῖ τί πράσσει: τοῦ γὰρ εἰκότος πέρα
<soph. ot. 75> ἄπεστι πλείω τοῦ καθήκοντος χρόνου.
<soph. ot. 76> ὅταν δ' ἵκηται, τηνικαῦτ' ἐγὼ κακὸς
<soph. ot. 77> μὴ δρῶν ἂν εἴην πάνθ' ὅς' ἂν δηλοῖ θεός.
<soph. ot. 78> ἀλλ' εἰς καλὸν σύ τ' εἶπας οἵδε τ' ἀρτίως
<soph. ot. 79> Κρέοντα προσστείχοντα σημαίνουσί μοι.
<soph. ot. 80> ὦναξ ̓́Απολλον, εἰ γὰρ ἐν τύχῃ γέ τῳ
<soph. ot. 81> σωτῆρι βαίη λαμπρὸς ὥσπερ ὄμματι
<soph. ot. 82> ἀλλ' εἰκάσαι μέν, ἡδύς: οὐ γὰρ ἂν κάρα
<soph. ot. 83> πολυστεφὴς ὧδ' εἷρπε παγκάρπου δάφνης.
<soph. ot. 84> τάχ' εἰσόμεσθα: ξύμμετρος γὰρ ὡς κλύειν.
<soph. ot. 85> ἄναξ, ἐμὸν κήδευμα, παῖ Μενοικέως,
<soph. ot. 86> τίν' ἡμὶν ἥκεις τοῦ θεοῦ φήμην φέρων;
<soph. ot. 87> ἐσθλήν: λέγω γὰρ καὶ τὰ δύσφορ', εἰ τύχοι
<soph. ot. 88> κατ' ὀρθὸν ἐξελθόντα, πάντ' ἂν εὐτυχεῖν.
<soph. ot. 89> ἔστιν δὲ ποῖον τοὔπος; οὔτε γὰρ θρασὺς
<soph. ot. 90> οὔτ' οὖν προδείσας εἰμὶ τῷ γε νῦν λόγῳ.
<soph. ot. 91> εἰ τῶνδε χρῄζεις πλησιαζόντων κλύειν,
<soph. ot. 92> ἕτοιμος εἰπεῖν, εἴτε καὶ στείχειν ἔσω.
<soph. ot. 93> ἐς πάντας αὔδα: τῶνδε γὰρ πλέον φέρω
<soph. ot. 94> τὸ πένθος ἢ καὶ τῆς ἐμῆς ψυχῆς πέρι.
<soph. ot. 95> λέγοιμ' ἂν οἷ' ἤκουσα τοῦ θεοῦ πάρα.
<soph. ot. 96> ἄνωγεν ἡμᾶς Φοῖβος ἐμφανῶς ἄναξ
<soph. ot. 97> μίασμα χώρας, ὡς τεθραμμένον χθονὶ
<soph. ot. 98> ἐν τῇδ', ἐλαύνειν μηδ' ἀνήκεστον τρέφειν.
<soph. ot. 99> ποίῳ καθαρμῷ; τίς ὁ τρόπος τῆς ξυμφορᾶς;
<soph. ot. 100> ἀνδρηλατοῦντας ἢ φόνῳ φόνον πάλιν
<soph. ot. 101> λύοντας, ὡς τόδ' αἷμα χειμάζον πόλιν.
<soph. ot. 102> ποίου γὰρ ἀνδρὸς τήνδε μηνύει τύχην;
<soph. ot. 103> ἦν ἡμίν, ὦναξ, Λάϊός ποθ' ἡγεμὼν
<soph. ot. 104> γῆς τῆσδε, πρὶν σὲ τήνδ' ἀπευθύνειν πόλιν.
<soph. ot. 105> ἔξοιδ' ἀκούων: οὐ γὰρ εἰσεῖδόν γέ πω.
<soph. ot. 106> τούτου θανόντος νῦν ἐπιστέλλει σαφῶς
<soph. ot. 107> τοὺς αὐτοέντας χειρὶ τιμωρεῖν τινας.
<soph. ot. 108> οἳ δ' εἰσὶ ποῦ γῆς; ποῦ τόδ' εὑρεθήσεται
<soph. ot. 109> ἴχνος παλαιᾶς δυστέκμαρτον αἰτίας;
<soph. ot. 110> ἐν τῇδ' ἔφασκε γῇ: τὸ δὲ ζητούμενον
<soph. ot. 111> ἁλωτόν, ἐκφεύγειν δὲ τἀμελούμενον.
<soph. ot. 112> πότερα δ' ἐν οἴκοις ἢ 'ν ἀγροῖς ὁ Λάϊος
<soph. ot. 113> ἢ γῆς ἐπ' ἄλλης τῷδε συμπίπτει φόνῳ;
<soph. ot. 114> θεωρός, ὡς ἔφασκεν, ἐκδημῶν, πάλιν
<soph. ot. 115> πρὸς οἶκον οὐκέθ' ἵκεθ', ὡς ἀπεστάλη.
<soph. ot. 116> οὐδ' ἄγγελός τις οὐδὲ συμπράκτωρ ὁδοῦ
<soph. ot. 117> κατεῖδ', ὅτου τις ἐκμαθὼν ἐχρήσατ' ἄν;
<soph. ot. 118> θνῄσκουσι γάρ, πλὴν εἷς τις, ὃς φόβῳ, φυγὼν
<soph. ot. 119> ὧν εἶδε πλὴν ἓν οὐδὲν εἶχ' εἰδὼς φράσαι.
<soph. ot. 120> τὸ ποῖον; ἓν γὰρ πόλλ' ἂν ἐξεύροι μαθεῖν,
<soph. ot. 121> ἀρχὴν βραχεῖαν εἰ λάβοιμεν ἐλπίδος.
<soph. ot. 122> λῃστὰς ἔφασκε συντυχόντας οὐ μιᾷ
<soph. ot. 123> ῥώμῃ κτανεῖν νιν, ἀλλὰ σὺν πλήθει χερῶν.
<soph. ot. 124> πῶς οὖν ὁ λῃστής, εἴ τι μὴ ξὺν ἀργύρῳ
<soph. ot. 125> ἐπράσσετ' ἐνθένδ', ἐς τόδ' ἂν τόλμης ἔβη;
<soph. ot. 126> δοκοῦντα ταῦτ' ἦν: Λαί̈ου δ' ὀλωλότος
<soph. ot. 127> οὐδεὶς ἀρωγὸς ἐν κακοῖς ἐγίγνετο.
<soph. ot. 128> κακὸν δὲ ποῖον ἐμποδών, τυραννίδος
<soph. ot. 129> οὕτω πεσούσης, εἶργε τοῦτ' ἐξειδέναι;
<soph. ot. 130> ἡ ποικιλῳδὸς Σφὶγξ τὸ πρὸς ποσὶν σκοπεῖν
<soph. ot. 131> μεθέντας ἡμᾶς τἀφανῆ προσήγετο.
<soph. ot. 132> ἀλλ' ἐξ ὑπαρχῆς αὖθις αὔτ' ἐγὼ φανῶ:
<soph. ot. 133> ἐπαξίως γὰρ Φοῖβος, ἀξίως δὲ σὺ
<soph. ot. 134> πρὸ τοῦ θανόντος τήνδ' ἔθεσθ' ἐπιστροφήν:
<soph. ot. 135> ὥστ' ἐνδίκως ὄψεσθε κἀμὲ σύμμαχον
<soph. ot. 136> γῇ τῇδε τιμωροῦντα τῷ θεῷ θ' ἅμα.
<soph. ot. 137> ὑπὲρ γὰρ οὐχὶ τῶν ἀπωτέρω φίλων,
<soph. ot. 138> ἀλλ' αὐτὸς αὑτοῦ τοῦτ' ἀποσκεδῶ μύσος.
<soph. ot. 139> ὅστις γὰρ ἦν ἐκεῖνον ὁ κτανών, τάχ' ἂν
<soph. ot. 140> κἄμ' ἂν τοιαύτῃ χειρὶ τιμωροῦνθ' ἕλοι.
<soph. ot. 141> κείνῳ προσαρκῶν οὖν ἐμαυτὸν ὠφελῶ.
<soph. ot. 142> ἀλλ' ὡς τάχιστα, παῖδες, ὑμεῖς μὲν βάθρων
<soph. ot. 143> ἵστασθε, τούσδ' ἄραντες ἱκτῆρας κλάδους,
<soph. ot. 144> ἄλλος δὲ Κάδμου λαὸν ὧδ' ἀθροιζέτω,
<soph. ot. 145> ὡς πᾶν ἐμοῦ δράσοντος: ἢ γὰρ εὐτυχεῖς
<soph. ot. 146> σὺν τῷ θεῷ φανούμεθ' ἢ πεπτωκότες.
<soph. ot. 147> ὦ παῖδες, ἱστώμεσθα: τῶνδε γὰρ χάριν
<soph. ot. 148> καὶ δεῦρ' ἔβημεν ὧν ὅδ' ἐξαγγέλλεται.
<soph. ot. 149> Φοῖβος δ' ὁ πέμψας τάσδε μαντείας ἅμα
<soph. ot. 150> σωτήρ δ' ἵκοιτο καὶ νόσου παυστήριος.
<soph. ot. 151> ὦ Διὸς ἁδυεπὲς φάτι, τίς ποτε τᾶς πολυχρύσου
<soph. ot. 152> Πυθῶνος ἀγλαὰς ἔβας
<soph. ot. 153> Θήβας; ἐκτέταμαι φοβερὰν φρένα, δείματι πάλλων,
<soph. ot. 154> ἰήιε Δάλιε Παιάν,
<soph. ot. 155> ἀμφὶ σοὶ ἁζόμενος τί μοι ἢ νέον
<soph. ot. 156> ἢ περιτελλομέναις ὥραις πάλιν ἐξανύσεις χρέος.
<soph. ot. 157> εἰπέ μοι, ὦ χρυσέας τέκνον ̓Ελπίδος, ἄμβροτε Φάμα.
<soph. ot. 160> πρῶτα σὲ κεκλόμενος, θύγατερ Διός, ἄμβροτ' ̓Αθάνα
<soph. ot. 161> γαιάοχόν τ' ἀδελφεὰν
<soph. ot. 162> ̓́Αρτεμιν, ἃ κυκλόεντ' ἀγορᾶς θρόνον εὐκλέα
<soph. ot. 163> θάσσει,
<soph. ot. 164> καὶ Φοῖβον ἑκαβόλον, ἰὼ
<soph. ot. 165> τρισσοὶ ἀλεξίμοροι προφάνητέ μοι,
<soph. ot. 165> εἴ ποτε καὶ προτέρας ἄτας ὕπερ ὀρνυμένας πόλει
<soph. ot. 166> ἠνύσατ' ἐκτοπίαν φλόγα πήματος, ἔλθετε καὶ νῦν.
<soph. ot. 167> ὦ πόποι, ἀνάριθμα γὰρ φέρω
<soph. ot. 170> πήματα: νοσεῖ δέ μοι πρόπας στόλος, οὐδ' ἔνι φροντίδος ἔγχος
<soph. ot. 171> ᾧ τις ἀλέξεται. οὔτε γὰρ ἔκγονα
<soph. ot. 172> κλυτᾶς χθονὸς αὔξεται οὔτε τόκοισιν
<soph. ot. 173> ἰηίων καμάτων ἀνέχουσι γυναῖκες:
<soph. ot. 175> ἄλλον δ' ἂν ἄλλῳ προσίδοις ἅπερ εὔπτερον ὄρνιν
<soph. ot. 176> κρεῖσσον ἀμαιμακέτου πυρὸς ὄρμενον
<soph. ot. 177> ἀκτὰν πρὸς ἑσπέρου θεοῦ.
<soph. ot. 178> ὧν πόλις ἀνάριθμος ὄλλυται:
<soph. ot. 180> νηλέα δὲ γένεθλα πρὸς πέδῳ θαναταφόρα κεῖται ἀνοίκτως:
<soph. ot. 181> ἐν δ' ἄλοχοι πολιαί τ' ἔπι ματέρες
<soph. ot. 182> ἀχὰν παραβώμιον ἄλλοθεν ἄλλαν
<soph. ot. 183> λυγρῶν πόνων ἱκετῆρες ἐπιστενάχουσιν.
<soph. ot. 185> παιὰν δὲ λάμπει στονόεσσά τε γῆρυς ὅμαυλος
<soph. ot. 186> ὧν ὕπερ, ὦ χρυσέα θύγατερ Διός,
<soph. ot. 187> εὐῶπα πέμψον ἀλκάν.
<soph. ot. 190> ̓́Αρεά τε τὸν μαλερόν, ὃς νῦν ἄχαλκος ἀσπίδων
<soph. ot. 191> φλέγει με περιβόατον, ἀντιάζω
<soph. ot. 192> παλίσσυτον δράμημα νωτίσαι πάτρας
<soph. ot. 193> ἔπουρον, εἴτ' ἐς μέγαν θάλαμον ̓Αμφιτρίτας
<soph. ot. 195> εἴτ' ἐς τὸν ἀπόξενον ὅρμων
<soph. ot. 196> Θρῄκιον κλύδωνα:
<soph. ot. 197> τελεῖν γὰρ εἴ τι νὺξ ἀφῇ,
<soph. ot. 198> τοῦτ' ἐπ' ἦμαρ ἔρχεται:
<soph. ot. 199> τόν, ὦ τᾶν πυρφόρων
<soph. ot. 200> ἀστραπᾶν κράτη νέμων,
<soph. ot. 201> ὦ Ζεῦ πάτερ, ὑπὸ σῷ φθίσον κεραυνῷ,
<soph. ot. 202> Λύκει' ἄναξ, τά τε σὰ χρυσοστρόφων ἀπ' ἀγκυλᾶν
<soph. ot. 203> βέλεα θέλοιμ' ἂν ἀδάματ' ἐνδατεῖσθαι
<soph. ot. 205> ἀρωγὰ προσταχθέντα τάς τε πυρφόρους
<soph. ot. 206> ̓Αρτέμιδος αἴγλας, ξὺν αἷς Λύκι' ὄρεα διᾴσσει:
<soph. ot. 207> τὸν χρυσομίτραν τε κικλήσκω,
<soph. ot. 210> τᾶσδ' ἐπώνυμον γᾶς,
<soph. ot. 211> οἰνῶπα Βάκχον εὔιον,
<soph. ot. 212> Μαινάδων ὁμόστολον,
<soph. ot. 213> πελασθῆναι φλέγοντ'
<soph. ot. 214> ἀγλαῶπι ¯ ˘ ¯
<soph. ot. 215> πεύκᾳ 'πὶ τὸν ἀπότιμον ἐν θεοῖς θεόν.
<soph. ot. 216> αἰτεῖς: ἃ δ' αἰτεῖς, τἄμ' ἐὰν θέλῃς ἔπη
<soph. ot. 217> κλύων δέχεσθαι τῇ νόσῳ θ' ὑπηρετεῖν,
<soph. ot. 218> ἀλκὴν λάβοις ἂν κἀνακούφισιν κακῶν:
<soph. ot. 219> ἁγὼ ξένος μὲν τοῦ λόγου τοῦδ' ἐξερῶ,
<soph. ot. 220> ξένος δὲ τοῦ πραχθέντος: οὐ γὰρ ἂν μακρὰν
<soph. ot. 221> ἴχνευον αὐτός, μὴ οὐκ ἔχων τι σύμβολον,
<soph. ot. 222> νῦν δ' ὕστερος γὰρ ἀστὸς εἰς ἀστοὺς τελῶ,
<soph. ot. 223> ὑμῖν προφωνῶ πᾶσι Καδμείοις τάδε:
<soph. ot. 224> ὅστις ποθ' ὑμῶν Λάϊον τὸν Λαβδάκου
<soph. ot. 225> κάτοιδεν ἀνδρὸς ἐκ τίνος διώλετο,
<soph. ot. 226> τοῦτον κελεύω πάντα σημαίνειν ἐμοί:
<soph. ot. 227> κεἰ μὲν φοβεῖται, τοὐπίκλημ' ὑπεξελεῖν
<soph. ot. 228> αὐτὸν καθ' αὑτοῦ: πείσεται γὰρ ἄλλο μὲν
<soph. ot. 229> ἀστεργὲς οὐδέν. γῆς δ' ἄπεισιν ἀσφαλής.
<soph. ot. 230> εἰ δ' αὖ τις ἄλλον οἶδεν ἐξ ἄλλης χθονὸς
<soph. ot. 231> τὸν αὐτόχειρα, μὴ σιωπάτω: τὸ γὰρ
<soph. ot. 232> κέρδος τελῶ 'γὼ χἠ χάρις προσκείσεται.
<soph. ot. 233> εἰ δ' αὖ σιωπήσεσθε, καί τις ἢ φίλου
<soph. ot. 234> δείσας ἀπώσει τοὔπος ἢ χαὐτοῦ τόδε,
<soph. ot. 235> ἃκ τῶνδε δράσω, ταῦτα χρὴ κλύειν ἐμοῦ.
<soph. ot. 236> τὸν ἄνδρ' ἀπαυδῶ τοῦτον, ὅστις ἐστί, γῆς
<soph. ot. 237> τῆσδ', ἧς ἐγὼ κράτη τε καὶ θρόνους νέμω,
<soph. ot. 238> μήτ' εἰσδέχεσθαι μήτε προσφωνεῖν τινα,
<soph. ot. 239> μήτ' ἐν θεῶν εὐχαῖσι μήτε θύμασιν
<soph. ot. 240> κοινὸν ποεῖσθαι, μήτε χέρνιβας νέμειν:
<soph. ot. 241> ὠθεῖν δ' ἀπ' οἴκων πάντας, ὡς μιάσματος
<soph. ot. 242> τοῦδ' ἡμὶν ὄντος, ὡς τὸ Πυθικὸν θεοῦ
<soph. ot. 243> μαντεῖον ἐξέφηνεν ἀρτίως ἐμοί.
<soph. ot. 244> ἐγὼ μὲν οὖν τοιόσδε τῷ τε δαίμονι
<soph. ot. 245> τῷ τ' ἀνδρὶ τῷ θανόντι σύμμαχος πέλω:
<soph. ot. 246> κατεύχομαι δὲ τὸν δεδρακότ', εἴτε τις
<soph. ot. 247> εἷς ὢν λέληθεν εἴτε πλειόνων μέτα,
<soph. ot. 248> κακὸν κακῶς νιν ἄμορον ἐκτρῖψαι βίον:
<soph. ot. 249> ἐπεύχομαι δ', οἴκοισιν εἰ ξυνέστιος
<soph. ot. 250> ἐν τοῖς ἐμοῖς γένοιτ' ἐμοῦ συνειδότος,
<soph. ot. 251> παθεῖν ἅπερ τοῖσδ' ἀρτίως ἠρασάμην.
<soph. ot. 252> ὑμῖν δὲ ταῦτα πάντ' ἐπισκήπτω τελεῖν,
<soph. ot. 253> ὑπέρ τ' ἐμαυτοῦ τοῦ θεοῦ τε τῆσδέ τε
<soph. ot. 254> γῆς ὧδ' ἀκάρπως κἀθέως ἐφθαρμένης.
<soph. ot. 255> οὐδ' εἰ γὰρ ἦν τὸ πρᾶγμα μὴ θεήλατον,
<soph. ot. 256> ἀκάθαρτον ὑμᾶς εἰκὸς ἦν οὕτως ἐᾶν,
<soph. ot. 257> ἀνδρός γ' ἀρίστου βασιλέως τ' ὀλωλότος,
<soph. ot. 258> ἀλλ' ἐξερευνᾶν: νῦν δ' ἐπεὶ κυρῶ γ' ἐγὼ
<soph. ot. 259> ἔχων μὲν ἀρχὰς ἃς ἐκεῖνος εἶχε πρίν,
<soph. ot. 260> ἔχων δὲ λέκτρα καὶ γυναῖχ' ὁμόσπορον,
<soph. ot. 261> κοινῶν τε παίδων κοίν' ἄν, εἰ κείνῳ γένος
<soph. ot. 262> μὴ 'δυστύχησεν, ἦν ἂν ἐκπεφυκότα:
<soph. ot. 263> νῦν δ' ἐς τὸ κείνου κρᾶτ' ἐνήλαθ' ἡ τύχη:
<soph. ot. 264> ἀνθ' ὧν ἐγὼ τάδ', ὡσπερεὶ τοὐμοῦ πατρός,
<soph. ot. 265> ὑπερμαχοῦμαι κἀπὶ πᾶν ἀφίξομαι,
<soph. ot. 266> ζητῶν τὸν αὐτόχειρα τοῦ φόνου λαβεῖν,
<soph. ot. 267> τῷ Λαβδακείῳ παιδὶ Πολυδώρου τε καὶ
<soph. ot. 268> τοῦ πρόσθε Κάδμου τοῦ πάλαι τ' ̓Αγήνορος.
<soph. ot. 269> καὶ ταῦτα τοῖς μὴ δρῶσιν εὔχομαι θεοὺς
<soph. ot. 270> μήτ' ἄροτον αὐτοῖς γῆς ἀνιέναι τινὰ
<soph. ot. 271> μήτ' οὖν γυναικῶν παῖδας, ἀλλὰ τῷ πότμῳ
<soph. ot. 272> τῷ νῦν φθερεῖσθαι κἄτι τοῦδ' ἐχθίονι:
<soph. ot. 273> ὑμῖν δὲ τοῖς ἄλλοισι Καδμείοις, ὅσοις
<soph. ot. 274> τάδ' ἔστ' ἀρέσκονθ', ἥ τε σύμμαχος Δίκη
<soph. ot. 275> χοἰ πάντες εὖ ξυνεῖεν εἰσαεὶ θεοί.
<soph. ot. 276> ὥσπερ μ' ἀραῖον ἔλαβες, ὧδ', ἄναξ, ἐρῶ.
<soph. ot. 277> οὔτ' ἔκτανον γὰρ οὔτε τὸν κτανόντ' ἔχω
<soph. ot. 278> δεῖξαι. τὸ δὲ ζήτημα τοῦ πέμψαντος ἦν
<soph. ot. 279> Φοίβου τόδ' εἰπεῖν, ὅστις εἴργασταί ποτε.
<soph. ot. 280> δίκαι' ἔλεξας: ἀλλ' ἀναγκάσαι θεοὺς
<soph. ot. 281> ἃν μὴ θέλωσιν οὐδ' ἂν εἷς δύναιτ' ἀνήρ.
<soph. ot. 282> τὰ δεύτερ' ἐκ τῶνδ' ἂν λέγοιμ' ἁμοὶ δοκεῖ.
<soph. ot. 283> εἰ καὶ τρίτ' ἐστί, μὴ παρῇς τὸ μὴ οὐ φράσαι.
<soph. ot. 284> ἄνακτ' ἄνακτι ταὔθ' ὁρῶντ' ἐπίσταμαι
<soph. ot. 285> μάλιστα Φοίβῳ Τειρεσίαν, παρ' οὗ τις ἂν
<soph. ot. 286> σκοπῶν τάδ', ὦναξ, ἐκμάθοι σαφέστατα.
<soph. ot. 287> ἀλλ' οὐκ ἐν ἀργοῖς οὐδὲ τοῦτ' ἐπραξάμην.
<soph. ot. 288> ἔπεμψα γὰρ Κρέοντος εἰπόντος διπλοῦς
<soph. ot. 289> πομπούς: πάλαι δὲ μὴ παρῶν θαυμάζεται.
<soph. ot. 290> καὶ μὴν τά γ' ἄλλα κωφὰ καὶ παλαί' ἔπη.
<soph. ot. 291> τὰ ποῖα ταῦτα; πάντα γὰρ σκοπῶ λόγον.
<soph. ot. 292> θανεῖν ἐλέχθη πρός τινων ὁδοιπόρων.
<soph. ot. 293> ἤκουσα κἀγώ. τὸν δ' ἰδόντ' οὐδεὶς ὁρᾷ.
<soph. ot. 294> ἀλλ' εἴ τι μὲν δὴ δείματός γ' ἔχει μέρος,
<soph. ot. 295> τὰς σὰς ἀκούων οὐ μενεῖ τοιάσδ' ἀράς,
<soph. ot. 296> ᾧ μή 'στι δρῶντι τάρβος, οὐδ' ἔπος φοβεῖ.
<soph. ot. 297> ἀλλ' οὑξελέγξων αὐτὸν ἔστιν: οἵδε γὰρ
<soph. ot. 298> τὸν θεῖον ἤδη μάντιν ὧδ' ἄγουσιν, ᾧ
<soph. ot. 299> τἀληθὲς ἐμπέφυκεν ἀνθρώπων μόνῳ.
<soph. ot. 300> ὦ πάντα νωμῶν Τειρεσία, διδακτά τε
<soph. ot. 301> ἄρρητά τ', οὐράνιά τε καὶ χθονοστιβῆ,
<soph. ot. 302> πόλιν μέν, εἰ καὶ μὴ βλέπεις, φρονεῖς δ' ὅμως
<soph. ot. 303> οἵᾳ νόσῳ σύνεστιν: ἧς σὲ προστάτην
<soph. ot. 304> σωτῆρά τ', ὦναξ, μοῦνον ἐξευρίσκομεν.
<soph. ot. 305> Φοῖβος γάρ, εἴ τι μὴ κλύεις τῶν ἀγγέλων,
<soph. ot. 306> πέμψασιν ἡμῖν ἀντέπεμψεν, ἔκλυσιν
<soph. ot. 307> μόνην ἂν ἐλθεῖν τοῦδε τοῦ νοσήματος,
<soph. ot. 308> εἰ τοὺς κτανόντας Λάϊον μαθόντες εὖ
<soph. ot. 309> κτείναιμεν ἢ γῆς φυγάδας ἐκπεμψαίμεθα.
<soph. ot. 310> σύ νυν φθονήσας μήτ' ἀπ' οἰωνῶν φάτιν
<soph. ot. 311> μήτ' εἴ τιν' ἄλλην μαντικῆς ἔχεις ὁδόν,
<soph. ot. 312> ῥῦσαι σεαυτὸν καὶ πόλιν, ῥῦσαι δ' ἐμέ,
<soph. ot. 313> ῥῦσαι δὲ πᾶν μίασμα τοῦ τεθνηκότος.
<soph. ot. 314> ἐν σοὶ γὰρ ἐσμέν: ἄνδρα δ' ὠφελεῖν ἀφ' ὧν
<soph. ot. 315> ἔχοι τε καὶ δύναιτο, κάλλιστος πόνων.
<soph. ot. 316> φεῦ φεῦ, φρονεῖν ὡς δεινὸν ἔνθα μὴ τέλη
<soph. ot. 317> λύῃ φρονοῦντι: ταῦτα γὰρ καλῶς ἐγὼ
<soph. ot. 318> εἰδὼς διώλες': οὐ γὰρ ἂν δεῦρ' ἱκόμην.
<soph. ot. 319> τί δ' ἔστιν; ὡς ἄθυμος εἰσελήλυθας.
<soph. ot. 320> ἄφες μ' ἐς οἴκους: ῥᾷστα γὰρ τὸ σόν τε σὺ
<soph. ot. 321> κἀγὼ διοίσω τοὐμόν, ἢν ἐμοὶ πίθῃ.
<soph. ot. 322> οὔτ' ἔννομ' εἶπας οὔτε προσφιλῆ πόλει
<soph. ot. 323> τῇδ', ἥ ς' ἔθρεψε, τήνδ' ἀποστερῶν φάτιν.
<soph. ot. 324> ὁρῶ γὰρ οὐδὲ σοὶ τὸ σὸν φώνημ' ἰὸν
<soph. ot. 325> πρὸς καιρόν: ὡς οὖν μηδ' ἐγὼ ταὐτὸν πάθω—
<soph. ot. 326> μὴ πρὸς θεῶν φρονῶν γ' ἀποστραφῇς, ἐπεὶ
<soph. ot. 327> πάντες σε προσκυνοῦμεν οἵδ' ἱκτήριοι.
<soph. ot. 328> πάντες γὰρ οὐ φρονεῖτ': ἐγὼ δ' οὐ μή ποτε
<soph. ot. 329> τἄμ', ὡς ἂν εἴπω μὴ τὰ ς', ἐκφήνω κακά.
<soph. ot. 330> τί φής; ξυνειδὼς οὐ φράσεις, ἀλλ' ἐννοεῖς
<soph. ot. 331> ἡμᾶς προδοῦναι καὶ καταφθεῖραι πόλιν;
<soph. ot. 332> ἐγὼ οὔτ' ἐμαυτὸν οὔτε ς' ἀλγυνῶ. τί ταῦτ'
<soph. ot. 333> ἄλλως ἐλέγχεις; οὐ γὰρ ἂν πύθοιό μου.
<soph. ot. 334> οὐκ, ὦ κακῶν κάκιστε, καὶ γὰρ ἂν πέτρου
<soph. ot. 335> φύσιν σύ γ' ὀργάνειας, ἐξερεῖς ποτε,
<soph. ot. 336> ἀλλ' ὧδ' ἄτεγκτος κἀτελεύτητος φανεῖ;
<soph. ot. 337> ὀργὴν ἐμέμψω τὴν ἐμήν, τὴν σὴν δ' ὁμοῦ
<soph. ot. 338> ναίουσαν οὐ κατεῖδες, ἀλλ' ἐμὲ ψέγεις.
<soph. ot. 339> τίς γὰρ τοιαῦτ' ἂν οὐκ ἂν ὀργίζοιτ' ἔπη
<soph. ot. 340> κλύων, ἃ νῦν σὺ τήνδ' ἀτιμάζεις πόλιν;
<soph. ot. 341> ἥξει γὰρ αὐτά, κἂν ἐγὼ σιγῇ στέγω.
<soph. ot. 342> οὐκοῦν ἅ γ' ἥξει καὶ σὲ χρὴ λέγειν ἐμοί.
<soph. ot. 343> οὐκ ἂν πέρα φράσαιμι. πρὸς τάδ', εἰ θέλεις,
<soph. ot. 344> θυμοῦ δι' ὀργῆς ἥτις ἀγριωτάτη.
<soph. ot. 345> καὶ μὴν παρήσω γ' οὐδέν, ὡς ὀργῆς ἔχω,
<soph. ot. 346> ἅπερ ξυνίημ': ἴσθι γὰρ δοκῶν ἐμοὶ
<soph. ot. 347> καὶ ξυμφυτεῦσαι τοὔργον εἰργάσθαι θ', ὅσον
<soph. ot. 348> μὴ χερσὶ καίνων: εἰ δ' ἐτύγχανες βλέπων,
<soph. ot. 349> καὶ τοὔργον ἂν σοῦ τοῦτ', ἔφην εἶναι μόνου.
<soph. ot. 350> ἄληθες; ἐννέπω σὲ τῷ κηρύγματι
<soph. ot. 351> ᾧπερ προεῖπας ἐμμένειν, κἀφ' ἡμέρας
<soph. ot. 352> τῆς νῦν προσαυδᾶν μήτε τούσδε μήτ' ἐμέ,
<soph. ot. 353> ὡς ὄντι γῆς τῆσδ' ἀνοσίῳ μιάστορι.
<soph. ot. 354> οὕτως ἀναιδῶς ἐξεκίνησας τόδε
<soph. ot. 355> τὸ ῥῆμα; καὶ ποῦ τοῦτο φεύξεσθαι δοκεῖς;
<soph. ot. 356> πέφευγα: τἀληθὲς γὰρ ἰσχῦον τρέφω.
<soph. ot. 357> πρὸς τοῦ διδαχθείς; οὐ γὰρ ἔκ γε τῆς τέχνης.
<soph. ot. 358> πρὸς σοῦ: σὺ γάρ μ' ἄκοντα προυτρέψω λέγειν.
<soph. ot. 359> ποῖον λόγον; λέγ' αὖθις, ὡς μᾶλλον μάθω.
<soph. ot. 360> οὐχὶ ξυνῆκας πρόσθεν; ἢ 'κπειρᾷ λέγων;
<soph. ot. 361> οὐχ ὥστε γ' εἰπεῖν γνωστόν: ἀλλ' αὖθις φράσον.
<soph. ot. 362> φονέα σε φημὶ τἀνδρὸς οὗ ζητεῖς κυρεῖν.
<soph. ot. 363> ἀλλ' οὔ τι χαίρων δίς γε πημονὰς ἐρεῖς.
<soph. ot. 364> εἴπω τι δῆτα κἄλλ', ἵν' ὀργίζῃ πλέον;
<soph. ot. 365> ὅσον γε χρῄζεις: ὡς μάτην εἰρήσεται.
<soph. ot. 366> λεληθέναι σε φημὶ σὺν τοῖς φιλτάτοις
<soph. ot. 367> αἴσχισθ' ὁμιλοῦντ', οὐδ' ὁρᾶν ἵν' εἶ κακοῦ.
<soph. ot. 368> ἦ καὶ γεγηθὼς ταῦτ' ἀεὶ λέξειν δοκεῖς;
<soph. ot. 369> εἴπερ τί γ' ἐστὶ τῆς ἀληθείας σθένος.
<soph. ot. 370> ἀλλ' ἔστι, πλὴν σοί: σοὶ δὲ τοῦτ' οὐκ ἔστ' ἐπεὶ
<soph. ot. 371> τυφλὸς τά τ' ὦτα τόν τε νοῦν τά τ' ὄμματ' εἶ.
<soph. ot. 372> σὺ δ' ἄθλιός γε ταῦτ' ὀνειδίζων, ἃ σοὶ
<soph. ot. 373> οὐδεὶς ὃς οὐχὶ τῶνδ' ὀνειδιεῖ τάχα.
<soph. ot. 374> μιᾶς τρέφει πρὸς νυκτός, ὥστε μήτ' ἐμὲ
<soph. ot. 375> μήτ' ἄλλον, ὅστις φῶς ὁρᾷ, βλάψαι ποτ' ἄν.
<soph. ot. 376> οὐ γάρ σε μοῖρα πρός γ' ἐμοῦ πεσεῖν, ἐπεὶ
<soph. ot. 377> ἱκανὸς ̓Απόλλων, ᾧ τάδ' ἐκπρᾶξαι μέλει.
<soph. ot. 378> Κρέοντος ἢ σοῦ ταῦτα τἀξευρήματα;
<soph. ot. 379> Κρέων δέ σοι πῆμ' οὐδέν, ἀλλ' αὐτὸς σὺ σοί.
<soph. ot. 380> ὦ πλοῦτε καὶ τυραννὶ καὶ τέχνη τέχνης
<soph. ot. 381> ὑπερφέρουσα τῷ πολυζήλῳ βίῳ,
<soph. ot. 382> ὅσος παρ' ὑμῖν ὁ φθόνος φυλάσσεται,
<soph. ot. 383> εἰ τῆσδέ γ' ἀρχῆς οὕνεχ', ἣν ἐμοὶ πόλις
<soph. ot. 384> δωρητόν, οὐκ αἰτητόν, εἰσεχείρισεν,
<soph. ot. 385> ταύτης Κρέων ὁ πιστός, οὑξ ἀρχῆς φίλος,
<soph. ot. 386> λάθρᾳ μ' ὑπελθὼν ἐκβαλεῖν ἱμείρεται,
<soph. ot. 387> ὑφεὶς μάγον τοιόνδε μηχανορράφον,
<soph. ot. 388> δόλιον ἀγύρτην, ὅστις ἐν τοῖς κέρδεσιν
<soph. ot. 389> μόνον δέδορκε, τὴν τέχνην δ' ἔφυ τυφλός.
<soph. ot. 390> ἐπεί, φέρ' εἰπέ, ποῦ σὺ μάντις εἶ σαφής;
<soph. ot. 391> πῶς οὐκ, ὅθ' ἡ ῥαψῳδὸς ἐνθάδ' ἦν κύων,
<soph. ot. 392> ηὔδας τι τοῖσδ' ἀστοῖσιν ἐκλυτήριον;
<soph. ot. 393> καίτοι τό γ' αἴνιγμ' οὐχὶ τοὐπιόντος ἦν
<soph. ot. 394> ἀνδρὸς διειπεῖν, ἀλλὰ μαντείας ἔδει:
<soph. ot. 395> ἣν οὔτ' ἀπ' οἰωνῶν σὺ προυφάνης ἔχων
<soph. ot. 396> οὔτ' ἐκ θεῶν του γνωτόν: ἀλλ' ἐγὼ μολών,
<soph. ot. 397> ὁ μηδὲν εἰδὼς Οἰδίπους, ἔπαυσά νιν,
<soph. ot. 398> γνώμῃ κυρήσας οὐδ' ἀπ', οἰωνῶν μαθών:
<soph. ot. 399> ὃν δὴ σὺ πειρᾷς ἐκβαλεῖν, δοκῶν θρόνοις
<soph. ot. 400> παραστατήσειν τοῖς Κρεοντείοις πέλας.
<soph. ot. 401> κλαίων δοκεῖς μοι καὶ σὺ χὠ συνθεὶς τάδε
<soph. ot. 402> ἀγηλατήσειν: εἰ δὲ μὴ 'δόκεις γέρων
<soph. ot. 403> εἶναι, παθὼν ἔγνως ἂν οἷά περ φρονεῖς.
<soph. ot. 404> ἡμῖν μὲν εἰκάζουσι καὶ τὰ τοῦδ' ἔπη
<soph. ot. 405> ὀργῇ λελέχθαι καὶ τά ς', Οἰδίπους, δοκεῖ,
<soph. ot. 406> δεῖ δ' οὐ τοιούτων, ἀλλ' ὅπως τὰ τοῦ θεοῦ
<soph. ot. 407> μαντεῖ' ἄριστα λύσομεν, τόδε σκοπεῖν.
<soph. ot. 408> εἰ καὶ τυραννεῖς, ἐξισωτέον τὸ γοῦν
<soph. ot. 409> ἴς' ἀντιλέξαι: τοῦδε γὰρ κἀγὼ κρατῶ.
<soph. ot. 410> οὐ γάρ τι σοὶ ζῶ δοῦλος, ἀλλὰ Λοξίᾳ:
<soph. ot. 411> ὥστ' οὐ Κρέοντος προστάτου γεγράψομαι.
<soph. ot. 412> λέγω δ', ἐπειδὴ καὶ τυφλόν μ' ὠνείδισας:
<soph. ot. 413> σὺ καὶ δέδορκας κοὐ βλέπεις ἵν' εἶ κακοῦ,
<soph. ot. 414> οὐδ' ἔνθα ναίεις, οὐδ' ὅτων οἰκεῖς μέτα.
<soph. ot. 415> ἆρ' οἶσθ' ἀφ' ὧν εἶ; καὶ λέληθας ἐχθρὸς ὢν
<soph. ot. 416> τοῖς σοῖσιν αὐτοῦ νέρθε κἀπὶ γῆς ἄνω,
<soph. ot. 417> καί ς' ἀμφιπλὴξ μητρός τε καὶ τοῦ σοῦ πατρὸς
<soph. ot. 418> ἐλᾷ ποτ' ἐκ γῆς τῆσδε δεινόπους ἀρά,
<soph. ot. 419> βλέποντα νῦν μὲν ὄρθ', ἔπειτα δὲ σκότον.
<soph. ot. 420> βοῆς δὲ τῆς σῆς ποῖος οὐκ ἔσται λιμήν,
<soph. ot. 421> ποῖος Κιθαιρὼν οὐχὶ σύμφωνος τάχα,
<soph. ot. 422> ὅταν καταίσθῃ τὸν ὑμέναιον, ὃν δόμοις
<soph. ot. 423> ἄνορμον εἰσέπλευσας, εὐπλοίας τυχών;
<soph. ot. 424> ἄλλων δὲ πλῆθος οὐκ ἐπαισθάνει κακῶν,
<soph. ot. 425> ἅ ς' ἐξισώσει σοί τε καὶ τοῖς σοῖς τέκνοις.
<soph. ot. 426> πρὸς ταῦτα καὶ Κρέοντα καὶ τοὐμὸν στόμα
<soph. ot. 427> προπηλάκιζε: σοῦ γὰρ οὐκ ἔστιν βροτῶν
<soph. ot. 428> κάκιον ὅστις ἐκτριβήσεταί ποτε.
<soph. ot. 429> ἦ ταῦτα δῆτ' ἀνεκτὰ πρὸς τούτου κλύειν;
<soph. ot. 430> οὐκ εἰς ὄλεθρον; οὐχὶ θᾶσσον; οὐ πάλιν
<soph. ot. 431> ἄψορρος οἴκων τῶνδ' ἀποστραφεὶς ἄπει;
<soph. ot. 432> οὐδ' ἱκόμην ἔγωγ' ἄν, εἰ σὺ μὴ 'κάλεις.
<soph. ot. 433> οὐ γάρ τί ς' ᾔδη μῶρα φωνήσοντ', ἐπεὶ
<soph. ot. 434> σχολῇ ς' ἂν οἴκους τοὺς ἐμοὺς ἐστειλάμην.
<soph. ot. 435> ἡμεῖς τοιοίδ' ἔφυμεν, ὡς μὲν σοὶ δοκεῖ,
<soph. ot. 436> μῶροι, γονεῦσι δ', οἵ ς' ἔφυσαν, ἔμφρονες.
<soph. ot. 437> ποίοισι; μεῖνον, τίς δέ μ' ἐκφύει βροτῶν;
<soph. ot. 438> ἥδ' ἡμέρα φύσει σε καὶ διαφθερεῖ.
<soph. ot. 439> ὡς πάντ' ἄγαν αἰνικτὰ κἀσαφῆ λέγεις.
<soph. ot. 440> οὔκουν σὺ ταῦτ' ἄριστος εὑρίσκειν ἔφυς;
<soph. ot. 441> τοιαῦτ' ὀνείδιζ', οἷς ἔμ' εὑρήσεις μέγαν.
<soph. ot. 442> αὕτη γε μέντοι ς' ἡ τύχη διώλεσεν.
<soph. ot. 443> ἀλλ' εἰ πόλιν τήνδ' ἐξέσως', οὔ μοι μέλει.
<soph. ot. 444> ἄπειμι τοίνυν: καὶ σύ, παῖ, κόμιζέ με.
<soph. ot. 445> κομιζέτω δῆθ': ὡς παρὼν σύ γ' ἐμποδὼν
<soph. ot. 446> ὀχλεῖς, συθείς τ' ἂν οὐκ ἂν ἀλγύνοις πλέον.
<soph. ot. 447> εἰπὼν ἄπειμ' ὧν οὕνεκ', ἦλθον, οὐ τὸ σὸν
<soph. ot. 448> δείσας πρόσωπον: οὐ γὰρ ἔσθ' ὅπου μ' ὀλεῖς.
<soph. ot. 449> λέγω δέ σοι: τὸν ἄνδρα τοῦτον, ὃν πάλαι
<soph. ot. 450> ζητεῖς ἀπειλῶν κἀνακηρύσσων φόνον
<soph. ot. 451> τὸν Λαί̈ειον, οὗτός ἐστιν ἐνθάδε,
<soph. ot. 452> ξένος λόγῳ μέτοικος, εἶτα δ' ἐγγενὴς
<soph. ot. 453> φανήσεται Θηβαῖος, οὐδ' ἡσθήσεται
<soph. ot. 454> τῇ ξυμφορᾷ: τυφλὸς γὰρ ἐκ δεδορκότος
<soph. ot. 455> καὶ πτωχὸς ἀντὶ πλουσίου ξένην ἔπι
<soph. ot. 456> σκήπτρῳ προδεικνὺς γαῖαν ἐμπορεύσεται.
<soph. ot. 457> φανήσεται δὲ παισὶ τοῖς αὑτοῦ ξυνὼν
<soph. ot. 458> ἀδελφὸς αὑτὸς καὶ πατήρ, κἀξ ἧς ἔφυ
<soph. ot. 459> γυναικὸς υἱὸς καὶ πόσις, καὶ τοῦ πατρὸς
<soph. ot. 460> ὁμόσπορός τε καὶ φονεύς. καὶ ταῦτ' ἰὼν
<soph. ot. 461> εἴσω λογίζου: κἂν λάβῃς ἐψευσμένον,
<soph. ot. 462> φάσκειν ἔμ' ἤδη μαντικῇ μηδὲν φρονεῖν.
<soph. ot. 463> τίς ὅντιν' ἁ θεσπιέπεια Δελφὶς εἶπε πέτρα
<soph. ot. 465> ἄρρητ' ἀρρήτων τελέσαντα φοινίαισι χερσίν;
<soph. ot. 466> ὥρα νιν ἀελλάδων
<soph. ot. 467> ἵππων σθεναρώτερον
<soph. ot. 468> φυγᾷ πόδα νωμᾶν.
<soph. ot. 469> ἔνοπλος γὰρ ἐπ' αὐτὸν ἐπενθρῴσκει
<soph. ot. 470> πυρὶ καὶ στεροπαῖς ὁ Διὸς γενέτας,
<soph. ot. 471> δειναὶ δ' ἅμ' ἕπονται
<soph. ot. 472> κῆρες ἀναπλάκητοι
<soph. ot. 473> ἔλαμψε γὰρ τοῦ νιφόεντος ἀρτίως φανεῖσα
<soph. ot. 474> φάμα Παρνασοῦ τὸν ἄδηλον ἄνδρα πάντ' ἰχνεύειν.
<soph. ot. 475> φοιτᾷ γὰρ ὑπ' ἀγρίαν
<soph. ot. 476> ὕλαν ἀνά τ' ἄντρα καὶ
<soph. ot. 477> πέτρας ἰσόταυρος
<soph. ot. 478> μέλεος μελέῳ ποδὶ χηρεύων,
<soph. ot. 480> τὰ μεσόμφαλα γᾶς ἀπονοσφίζων
<soph. ot. 481> μαντεῖα: τὰ δ' ἀεὶ
<soph. ot. 482> ζῶντα περιποτᾶται.
<soph. ot. 483> δεινὰ μὲν οὖν, δεινὰ ταράσσει σοφὸς οἰωνοθέτας
<soph. ot. 485> οὔτε δοκοῦντ' οὔτ' ἀποφάσκονθ': ὅ τι λέξω δ' ἀπορῶ.
<soph. ot. 486> πέτομαι δ' ἐλπίσιν οὔτ', ἐνθάδ' ὁρῶν οὔτ' ὀπίσω.
<soph. ot. 487> τί γὰρ ἢ Λαβδακίδαις
<soph. ot. 490> ἢ τῷ Πολύβου νεῖκος ἔκειτ', οὔτε πάροιθέν ποτ' ἔγωγ'
<soph. ot. 491> ἔμαθον, πρὸς ὅτου δὴ βασανίζων βασάνῳ
<soph. ot. 492> ἐπὶ τὰν ἐπίδαμον φάτιν εἶμ' Οἰδιπόδα Λαβδακίδαις
<soph. ot. 495> ἐπίκουρος ἀδήλων θανάτων.
<soph. ot. 496> ἀλλ' ὁ μὲν οὖν Ζεὺς ὅ τ' ̓Απόλλων ξυνετοὶ καὶ τὰ βροτῶν
<soph. ot. 500> εἰδότες: ἀνδρῶν δ' ὅτι μάντις πλέον ἢ 'γὼ φέρεται,
<soph. ot. 501> κρίσις οὔκ ἔστιν ἀλαθής: σοφίᾳ δ' ἂν σοφίαν
<soph. ot. 502> παραμείψειεν ἀνήρ.
<soph. ot. 505> ἀλλ' οὔποτ' ἔγωγ' ἄν, πρὶν ἴδοιμ' ὀρθὸν ἔπος, μεμφομένων ἂν καταφαίην.
<soph. ot. 506> φανερὰ γὰρ ἐπ' αὐτῷ, πτερόεσς' ἦλθε κόρα
<soph. ot. 510> ποτέ, καὶ σοφὸς ὤφθη βασάνῳ θ' ἁδύπολις τῷ ἀπ' ἐμᾶς
<soph. ot. 511> φρενὸς οὔποτ' ὀφλήσει κακίαν.
<soph. ot. 512> ἄνδρες πολῖται, δείν' ἔπη πεπυσμένος
<soph. ot. 513> κατηγορεῖν μου τὸν τύραννον Οἰδίπουν,
<soph. ot. 515> πάρειμ' ἀτλητῶν. εἰ γὰρ ἐν ταῖς ξυμφοραῖς
<soph. ot. 516> ταῖς νῦν νομίζει πρός γ' ἐμοῦ πεπονθέναι
<soph. ot. 517> λόγοισιν εἴτ' ἔργοισιν εἰς βλάβην φέρον,
<soph. ot. 518> οὔτοι βίου μοι τοῦ μακραίωνος πόθος,
<soph. ot. 519> φέροντι τήνδε βάξιν. οὐ γὰρ εἰς ἁπλοῦν
<soph. ot. 520> ἡ ζημία μοι τοῦ λόγου τούτου φέρει,
<soph. ot. 521> ἀλλ' ἐς μέγιστον, εἰ κακὸς μὲν ἐν πόλει,
<soph. ot. 522> κακὸς δὲ πρὸς σοῦ καὶ φίλων κεκλήσομαι.
<soph. ot. 523> ἀλλ' ἦλθε μὲν δὴ τοῦτο τοὔνειδος τάχ' ἂν
<soph. ot. 524> ὀργῇ βιασθὲν μᾶλλον ἢ γνώμῃ φρενῶν.
<soph. ot. 525> τοὔπος δ' ἐφάνθη, ταῖς ἐμαῖς γνώμαις ὅτι
<soph. ot. 526> πεισθεὶς ὁ μάντις τοὺς λόγους ψευδεῖς λέγοι;
<soph. ot. 527> ηὐδᾶτο μὲν τάδ', οἶδα δ' οὐ γνώμῃ τίνι.
<soph. ot. 528> ἐξ ὀμμάτων δ' ὀρθῶν τε κἀξ ὀρθῆς φρενὸς
<soph. ot. 529> κατηγορεῖτο τοὐπίκλημα τοῦτό μου;
<soph. ot. 530> οὐκ οἶδ': ἃ γὰρ δρῶς', οἱ κρατοῦντες οὐχ ὁρῶ.
<soph. ot. 531> αὐτὸς δ' ὅδ' ἤδη δωμάτων ἔξω περᾷ.
<soph. ot. 532> οὗτος σύ, πῶς δεῦρ' ἦλθες; ἦ τοσόνδ' ἔχεις
<soph. ot. 533> τόλμης πρόσωπον ὥστε τὰς ἐμὰς στέγας
<soph. ot. 534> ἵκου, φονεὺς ὢν τοῦδε τἀνδρὸς ἐμφανῶς
<soph. ot. 535> λῃστής τ' ἐναργὴς τῆς ἐμῆς τυραννίδος;
<soph. ot. 536> φέρ' εἰπὲ πρὸς θεῶν, δειλίαν ἢ μωρίαν
<soph. ot. 537> ἰδών τιν' ἔν μοι ταῦτ' ἐβουλεύσω ποεῖν;
<soph. ot. 538> ἢ τοὔργον ὡς οὐ γνωριοῖμί σου τόδε
<soph. ot. 539> δόλῳ προσέρπον ἢ οὐκ ἀλεξοίμην μαθών;
<soph. ot. 540> ἆρ' οὐχὶ μῶρόν ἐστι τοὐγχείρημά σου,
<soph. ot. 541> ἄνευ τε πλήθους καὶ φίλων τυραννίδα
<soph. ot. 542> θηρᾶν, ὃ πλήθει χρήμασίν θ' ἁλίσκεται;
<soph. ot. 543> οἶσθ' ὡς πόησον; ἀντὶ τῶν εἰρημένων
<soph. ot. 544> ἴς' ἀντάκουσον, κᾆτα κρῖν' αὐτὸς μαθών.
<soph. ot. 545> λέγειν σὺ δεινός, μανθάνειν δ' ἐγὼ κακὸς
<soph. ot. 546> σοῦ: δυσμενῆ γὰρ καὶ βαρύν ς' ηὕρηκ' ἐμοί.
<soph. ot. 547> τοῦτ' αὐτὸ νῦν μου πρῶτ' ἄκουσον ὡς ἐρῶ.
<soph. ot. 548> τοῦτ' αὐτὸ μή μοι φράζ', ὅπως οὐκ εἶ κακός.
<soph. ot. 549> εἴ τοι νομίζεις κτῆμα τὴν αὐθαδίαν
<soph. ot. 550> εἶναί τι τοῦ νοῦ χωρίς, οὐκ ὀρθῶς φρονεῖς.
<soph. ot. 551> εἴ τοι νομίζεις ἄνδρα συγγενῆ κακῶς
<soph. ot. 552> δρῶν οὐχ ὑφέξειν τὴν δίκην, οὐκ εὖ φρονεῖς.
<soph. ot. 553> ξύμφημί σοι ταῦτ' ἔνδικ' εἰρῆσθαι: τὸ δὲ
<soph. ot. 554> πάθημ' ὁποῖον φὴς παθεῖν, δίδασκέ με.
<soph. ot. 555> ἔπειθες ἢ οὐκ ἔπειθες, ὡς χρείη μ' ἐπὶ
<soph. ot. 556> τὸν σεμνόμαντιν ἄνδρα πέμψασθαί τινα;
<soph. ot. 557> καὶ νῦν ἔθ' αὑτός εἰμι τῷ βουλεύματι.
<soph. ot. 558> πόσον τιν' ἤδη δῆθ' ὁ Λάϊος χρόνον
<soph. ot. 559> δέδρακε ποῖον ἔργον; οὐ γὰρ ἐννοῶ.
<soph. ot. 560> ἄφαντος ἔρρει θανασίμῳ χειρώματι;
<soph. ot. 561> μακροὶ παλαιοί τ' ἂν μετρηθεῖεν χρόνοι.
<soph. ot. 562> τότ' οὖν ὁ μάντις οὗτος ἦν ἐν τῇ τέχνῃ;
<soph. ot. 563> σοφός γ' ὁμοίως κἀξ ἴσου τιμώμενος.
<soph. ot. 564> ἐμνήσατ' οὖν ἐμοῦ τι τῷ τότ' ἐν χρόνῳ;
<soph. ot. 565> οὔκουν ἐμοῦ γ' ἑστῶτος οὐδαμοῦ πέλας.
<soph. ot. 566> ἀλλ' οὐκ ἔρευναν τοῦ κτανόντος ἔσχετε;
<soph. ot. 567> παρέσχομεν, πῶς δ' οὐχί; κοὐκ ἠκούσαμεν.
<soph. ot. 568> πῶς οὖν τόθ' οὗτος ὁ σοφὸς οὐκ ηὔδα τάδε;
<soph. ot. 569> οὐκ οἶδ': ἐφ' οἷς γὰρ μὴ φρονῶ σιγᾶν φιλῶ.
<soph. ot. 570> τοσόνδε γ' οἶσθα καὶ λέγοις ἂν εὖ φρονῶν.
<soph. ot. 571> ποῖον τόδ'; εἰ γὰρ οἶδά γ', οὐκ ἀρνήσομαι.
<soph. ot. 572> ὁθούνεκ', εἰ μὴ σοὶ ξυνῆλθε, τάσδ' ἐμὰς
<soph. ot. 573> οὐκ ἄν ποτ' εἶπε Λαί̈ου διαφθοράς.
<soph. ot. 574> εἰ μὲν λέγει τάδ', αὐτὸς οἶσθ': ἐγὼ δὲ σοῦ
<soph. ot. 575> μαθεῖν δικαιῶ ταὔθ' ἅπερ κἀμοῦ σὺ νῦν.
<soph. ot. 576> ἐκμάνθαν': οὐ γὰρ δὴ φονεὺς ἁλώσομαι.
<soph. ot. 577> τί δῆτ'; ἀδελφὴν τὴν ἐμὴν γήμας ἔχεις;
<soph. ot. 578> ἄρνησις οὐκ ἔνεστιν ὧν ἀνιστορεῖς.
<soph. ot. 579> ἄρχεις δ' ἐκείνῃ ταὐτὰ γῆς ἴσον νέμων;
<soph. ot. 580> ἃν ᾖ θέλουσα πάντ' ἐμοῦ κομίζεται.
<soph. ot. 581> οὔκουν ἰσοῦμαι σφῷν ἐγὼ δυοῖν τρίτος;
<soph. ot. 582> ἐνταῦθα γὰρ δὴ καὶ κακὸς φαίνει φίλος.
<soph. ot. 583> οὔκ, εἰ διδοίης γ' ὡς ἐγὼ σαυτῷ λόγον.
<soph. ot. 584> σκέψαι δὲ τοῦτο πρῶτον, εἴ τιν' ἂν δοκεῖς
<soph. ot. 585> ἄρχειν ἑλέσθαι ξὺν φόβοισι μᾶλλον ἢ
<soph. ot. 586> ἄτρεστον εὕδοντ', εἰ τά γ' αὔθ' ἕξει κράτη.
<soph. ot. 587> ἐγὼ μὲν οὖν οὔτ' αὐτὸς ἱμείρων ἔφυν
<soph. ot. 588> τύραννος εἶναι μᾶλλον ἢ τύραννα δρᾶν,
<soph. ot. 589> οὔτ' ἄλλος ὅστις σωφρονεῖν ἐπίσταται.
<soph. ot. 590> νῦν μὲν γὰρ ἐκ σοῦ πάντ' ἄνευ φόβου φέρω,
<soph. ot. 591> εἰ δ' αὐτὸς ἦρχον, πολλὰ κἂν ἄκων ἔδρων.
<soph. ot. 592> πῶς δῆτ' ἐμοὶ τυραννὶς ἡδίων ἔχειν
<soph. ot. 593> ἀρχῆς ἀλύπου καὶ δυναστείας ἔφυ;
<soph. ot. 594> οὔπω τοσοῦτον ἠπατημένος κυρῶ
<soph. ot. 595> ὥστ' ἄλλα χρῄζειν ἢ τὰ σὺν κέρδει καλά.
<soph. ot. 596> νῦν πᾶσι χαίρω, νῦν με πᾶς ἀσπάζεται,
<soph. ot. 597> νῦν οἱ σέθεν χρῄζοντες ἐκκαλοῦσί με:
<soph. ot. 598> τὸ γὰρ τυχεῖν αὐτοῖσι πᾶν ἐνταῦθ' ἔνι.
<soph. ot. 599> πῶς δῆτ' ἐγὼ κεῖν' ἂν λάβοιμ' ἀφεὶς τάδε;
<soph. ot. 600> οὐκ ἂν γένοιτο νοῦς κακὸς καλῶς φρονῶν.
<soph. ot. 601> ἀλλ' οὔτ' ἐραστὴς τῆσδε τῆς γνώμης ἔφυν
<soph. ot. 602> οὔτ' ἂν μετ' ἄλλου δρῶντος ἂν τλαίην ποτέ.
<soph. ot. 603> καὶ τῶνδ' ἔλεγχον τοῦτο μὲν Πυθώδ' ἰὼν
<soph. ot. 604> πεύθου τὰ χρησθέντ' εἰ σαφῶς ἤγγειλά σοι:
<soph. ot. 605> τοῦτ' ἄλλ', ἐάν με τῷ τερασκόπῳ λάβῃς
<soph. ot. 606> κοινῇ τι βουλεύσαντα, μή μ' ἁπλῇ κτάνῃς
<soph. ot. 607> ψήφῳ, διπλῇ δέ, τῇ τ' ἐμῇ καὶ σῇ, λαβών:
<soph. ot. 608> γνώμῃ δ' ἀδήλῳ μή με χωρὶς αἰτιῶ.
<soph. ot. 609> οὐ γὰρ δίκαιον οὔτε τοὺς κακοὺς μάτην
<soph. ot. 610> χρηστοὺς νομίζειν οὔτε τοὺς χρηστοὺς κακούς.
<soph. ot. 611> φίλον γὰρ ἐσθλὸν ἐκβαλεῖν ἴσον λέγω
<soph. ot. 612> καὶ τὸν παρ' αὑτῷ βίοτον, ὃν πλεῖστον, φιλεῖ.
<soph. ot. 613> ἀλλ' ἐν χρόνῳ γνώσει τάδ' ἀσφαλῶς, ἐπεὶ
<soph. ot. 614> χρόνος δίκαιον ἄνδρα δείκνυσιν μόνος:
<soph. ot. 615> κακὸν δὲ κἂν ἐν ἡμέρᾳ γνοίης μιᾷ.
<soph. ot. 616> καλῶς ἔλεξεν εὐλαβουμένῳ πεσεῖν,
<soph. ot. 617> ἄναξ: φρονεῖν γὰρ οἱ ταχεῖς οὐκ ἀσφαλεῖς.
<soph. ot. 618> ὅταν ταχύς τις οὑπιβουλεύων λάθρᾳ
<soph. ot. 619> χωρῇ, ταχὺν δεῖ κἀμὲ βουλεύειν πάλιν:
<soph. ot. 620> εἰ δ' ἡσυχάζων προσμενῶ, τὰ τοῦδε μὲν
<soph. ot. 621> πεπραγμέν' ἔσται, τἀμὰ δ' ἡμαρτημένα.
<soph. ot. 622> τί δῆτα χρῄζεις; ἦ με γῆς ἔξω βαλεῖν;
<soph. ot. 623> ἥκιστα: θνῄσκειν, οὐ φυγεῖν σε βούλομαι.
<soph. ot. 624> ὡς ἂν προδείξῃς οἷόν ἐστι τὸ φθονεῖν.
<soph. ot. 625> ὡς οὐχ ὑπείξων οὐδὲ πιστεύσων λέγεις;
<soph. ot. 626> οὐ γὰρ φρονοῦντά ς' εὖ βλέπω.   τὸ γοῦν ἐμόν.   ἀλλ' ἐξ ἴσου δεῖ κἀμόν.   ἀλλ' ἔφυς κακός.   εἰ δὲ ξυνίης μηδέν;   ἀρκτέον γ' ὅμως.   οὔτοι κακῶς γ' ἄρχοντος.   ὦ πόλις πόλις.
<soph. ot. 630> κἀμοὶ πόλεως μέτεστιν, οὐχί σοι μόνῳ.
<soph. ot. 631> παύσασθ', ἄνακτες: καιρίαν δ' ὑμῖν ὁρῶ
<soph. ot. 632> τήνδ' ἐκ δόμων στείχουσαν ̓Ιοκάστην, μεθ' ἧς
<soph. ot. 633> τὸ νῦν παρεστὸς νεῖκος εὖ θέσθαι χρεών.
<soph. ot. 634> τί τὴν ἄβουλον, ὦ ταλαίπωροι, στάσιν
<soph. ot. 635> γλώσσης ἐπήρασθ' οὐδ' ἐπαισχύνεσθε γῆς
<soph. ot. 636> οὕτω νοσούσης ἴδια κινοῦντες κακά;
<soph. ot. 637> οὐκ εἶ σύ τ' οἴκους σύ τε, Κρέων, κατὰ στέγας,
<soph. ot. 638> καὶ μὴ τὸ μηδὲν ἄλγος εἰς μέγ' οἴσετε;
<soph. ot. 639> ὅμαιμε, δεινά μ' Οἰδίπους ὁ σὸς πόσις
<soph. ot. 640> δρᾶσαι δικαιοῖ δυοῖν ἀποκρίνας κακοῖν
<soph. ot. 641> ἢ γῆς ἀπῶσαι πατρίδος ἢ κτεῖναι λαβών.
<soph. ot. 642> ξύμφημι: δρῶντα γάρ νιν, ὦ γύναι, κακῶς
<soph. ot. 643> εἴληφα τοὐμὸν σῶμα σὺν τέχνῃ κακῇ.
<soph. ot. 644> μή νυν ὀναίμην, ἀλλ' ἀραῖος, εἴ σέ τι
<soph. ot. 645> δέδρακ', ὀλοίμην, ὧν ἐπαιτιᾷ με δρᾶν.
<soph. ot. 646> ὦ πρὸς θεῶν πίστευσον, Οἰδίπους, τάδε,
<soph. ot. 647> μάλιστα μὲν τόνδ' ὅρκον αἰδεσθεὶς θεῶν,
<soph. ot. 648> ἔπειτα κἀμὲ τούσδε θ' οἳ πάρεισί σοι.
<soph. ot. 649> πιθοῦ θελήσας φρονήσας τ', ἄναξ, λίσσομαι.
<soph. ot. 650> τί σοι θέλεις δῆτ' εἰκάθω;
<soph. ot. 651> τὸν οὔτε πρὶν νήπιον νῦν τ' ἐν ὅρκῳ μέγαν καταίδεσαι.  οἶσθ' οὖν ἃ χρῄζεις;  οἶδα.  φράζε δὴ τί φής.
<soph. ot. 652> τὸν ἐναγῆ φίλον μήποτ' ἐν αἰτίᾳ
<soph. ot. 653> σὺν ἀφανεῖ λόγῳ ς' ἄτιμον βαλεῖν.
<soph. ot. 654> εὖ νυν ἐπίστω, ταῦθ' ὅταν ζητῇς, ἐμοὶ
<soph. ot. 655> ζητῶν ὄλεθρον ἢ φυγὴν ἐκ τῆσδε γῆς.
<soph. ot. 660> οὐ τὸν πάντων θεῶν θεὸν πρόμον
<soph. ot. 661> ̔́Αλιον: ἐπεὶ ἄθεος ἄφιλος ὅ τι πύματον
<soph. ot. 662> ὀλοίμαν, φρόνησιν εἰ τάνδ' ἔχω.
<soph. ot. 665> ἀλλά μοι δυσμόρῳ γᾶ φθινὰς
<soph. ot. 666> τρύχει ψυχάν, τάδ' εἰ κακοῖς κακὰ
<soph. ot. 667> προσάψει τοῖς πάλαι τὰ πρὸς σφῷν.
<soph. ot. 668> ὁ δ' οὖν ἴτω, κεἰ χρή με παντελῶς θανεῖν
<soph. ot. 670> ἢ γῆς ἄτιμον τῆσδ' ἀπωσθῆναι βίᾳ.
<soph. ot. 671> τὸ γὰρ σόν, οὐ τὸ τοῦδ', ἐποικτίρω στόμα
<soph. ot. 672> ἐλεινόν: οὗτος δ' ἔνθ' ἂν ᾖ στυγήσεται.
<soph. ot. 673> στυγνὸς μὲν εἴκων δῆλος εἶ, βαρὺς δ', ὅταν
<soph. ot. 674> θυμοῦ περάσῃς: αἱ δὲ τοιαῦται φύσεις
<soph. ot. 675> αὑταῖς δικαίως εἰσὶν ἄλγισται φέρειν.  οὔκουν μ' ἐάσεις κἀκτὸς εἶ;  πορεύσομαι,
<soph. ot. 676> σοῦ μὲν τυχὼν ἀγνῶτος, ἐν δὲ τοῖσδ' ἴσος.
<soph. ot. 677> γύναι, τί μέλλεις κομίζειν δόμων τόνδ' ἔσω;
<soph. ot. 680> μαθοῦσά γ' ἥτις ἡ τύχη.
<soph. ot. 681> δόκησις ἀγνὼς λόγων ἦλθε, δάπτει δὲ καὶ τὸ μὴ
<soph. ot. 682> 'νδικον.  ἀμφοῖν ἀπ' αὐτοῖν;  ναίχι.  καὶ τίς ἦν λόγος;
<soph. ot. 685> ἅλις ἔμοιγ', ἅλις, γᾶς προπονουμένας,
<soph. ot. 686> φαίνεται ἔνθ' ἔληξεν αὐτοῦ μένειν.
<soph. ot. 687> ὁρᾷς ἵν' ἥκεις, ἀγαθὸς ὢν γνώμην ἀνήρ,
<soph. ot. 688> τοὐμὸν παριεὶς καὶ καταμβλύνων κέαρ;
<soph. ot. 690> ὦναξ, εἶπον μὲν οὐχ ἅπαξ μόνον,
<soph. ot. 691> ἴσθι δὲ παραφρόνιμον, ἄπορον ἐπὶ φρόνιμα
<soph. ot. 692> πεφάνθαι μ' ἄν, εἴ ς' ἐνοσφιζόμαν,
<soph. ot. 693> ὅς τ' ἐμὰν γᾶν φίλαν ἐν πόνοις
<soph. ot. 695> ἀλύουσαν κατ' ὀρθὸν οὔρισας,
<soph. ot. 696> τανῦν τ' εὔπομπος, ἂν γένοιο.
<soph. ot. 697> πρὸς θεῶν δίδαξον κἄμ', ἄναξ, ὅτου ποτὲ
<soph. ot. 698> μῆνιν τοσήνδε πράγματος στήσας ἔχεις.
<soph. ot. 700> ἐρῶ: σὲ γὰρ τῶνδ' ἐς πλέον, γύναι, σέβω:
<soph. ot. 701> Κρέοντος, οἷά μοι βεβουλευκὼς ἔχει.
<soph. ot. 702> λέγ', εἰ σαφῶς τὸ νεῖκος ἐγκαλῶν ἐρεῖς.
<soph. ot. 703> φονέα με φησὶ Λαί̈ου καθεστάναι.
<soph. ot. 704> αὐτὸς ξυνειδὼς ἢ μαθὼν ἄλλου πάρα;
<soph. ot. 705> μάντιν μὲν οὖν κακοῦργον εἰσπέμψας, ἐπεὶ
<soph. ot. 706> τό γ' εἰς ἑαυτὸν πᾶν ἐλευθεροῖ στόμα.
<soph. ot. 707> σύ νυν ἀφεὶς σεαυτὸν ὧν λέγεις πέρι
<soph. ot. 708> ἐμοῦ 'πάκουσον, καὶ μάθ' οὕνεκ' ἐστί σοι
<soph. ot. 709> βρότειον οὐδὲν μαντικῆς ἔχον τέχνης.
<soph. ot. 710> φανῶ δέ σοι σημεῖα τῶνδε σύντομα.
<soph. ot. 711> χρησμὸς γὰρ ἦλθε Λαί̈ῳ ποτ', οὐκ ἐρῶ
<soph. ot. 712> Φοίβου γ' ἄπ' αὐτοῦ, τῶν δ' ὑπηρετῶν ἄπο,
<soph. ot. 713> ὡς αὐτὸν ἕξοι μοῖρα πρὸς παιδὸς θανεῖν,
<soph. ot. 714> ὅστις γένοιτ' ἐμοῦ τε κἀκείνου πάρα.
<soph. ot. 715> καὶ τὸν μέν, ὥσπερ γ' ἡ φάτις, ξένοι ποτὲ
<soph. ot. 716> λῃσταὶ φονεύους' ἐν τριπλαῖς ἁμαξιτοῖς:
<soph. ot. 717> παιδὸς δὲ βλάστας οὐ διέσχον ἡμέραι
<soph. ot. 718> τρεῖς, καί νιν ἄρθρα κεῖνος ἐνζεύξας ποδοῖν
<soph. ot. 719> ἔρριψεν ἄλλων χερσὶν ἄβατον εἰς ὄρος.
<soph. ot. 720> κἀνταῦθ' ̓Απόλλων οὔτ' ἐκεῖνον ἤνυσεν
<soph. ot. 721> φονέα γενέσθαι πατρὸς οὔτε Λάϊον
<soph. ot. 722> τὸ δεινὸν οὑφοβεῖτο πρὸς παιδὸς θανεῖν.
<soph. ot. 723> τοιαῦτα φῆμαι μαντικαὶ διώρισαν,
<soph. ot. 724> ὧν ἐντρέπου σὺ μηδέν: ὧν γὰρ ἂν θεὸς
<soph. ot. 725> χρείαν ἐρευνᾷ, ῥᾳδίως αὐτὸς φανεῖ.
<soph. ot. 726> οἷόν μ' ἀκούσαντ' ἀρτίως ἔχει, γύναι,
<soph. ot. 727> ψυχῆς πλάνημα κἀνακίνησις φρενῶν.
<soph. ot. 728> ποίας μερίμνης τοῦθ' ὑποστραφεὶς λέγεις;
<soph. ot. 729> ἔδοξ' ἀκοῦσαι σοῦ τόδ', ὡς ὁ Λάϊος
<soph. ot. 730> κατασφαγείη πρὸς τριπλαῖς ἁμαξιτοῖς.
<soph. ot. 731> ηὐδᾶτο γὰρ ταῦτ' οὐδέ πω λήξαντ' ἔχει.
<soph. ot. 732> καὶ ποῦ 'σθ' ὁ χῶρος οὗτος οὗ τόδ' ἦν πάθος;
<soph. ot. 733> Φωκὶς μὲν ἡ γῆ κλῄζεται, σχιστὴ δ' ὁδὸς
<soph. ot. 734> ἐς ταὐτὸ Δελφῶν κἀπὸ Δαυλίας ἄγει.
<soph. ot. 735> καὶ τίς χρόνος τοῖσδ' ἐστὶν οὑξεληλυθώς;
<soph. ot. 736> σχεδόν τι πρόσθεν ἢ σὺ τῆσδ' ἔχων χθονὸς
<soph. ot. 737> ἀρχὴν ἐφαίνου, τοῦτ' ἐκηρύχθη πόλει.
<soph. ot. 738> ὦ Ζεῦ, τί μου δρᾶσαι βεβούλευσαι πέρι;
<soph. ot. 739> τί δ' ἐστί σοι τοῦτ', Οἰδίπους, ἐνθύμιον;
<soph. ot. 740> μήπω μ' ἐρώτα: τὸν δὲ Λάϊον φύσιν
<soph. ot. 741> τίν' ἦλθε φράζε, τίνα δ' ἀκμὴν ἥβης ἔχων.
<soph. ot. 742> μέγας, χνοάζων ἄρτι λευκανθὲς κάρα,
<soph. ot. 743> μορφῆς δὲ τῆς σῆς οὐκ ἀπεστάτει πολύ.
<soph. ot. 744> οἴμοι τάλας: ἔοικ' ἐμαυτὸν εἰς ἀρὰς
<soph. ot. 745> δεινὰς προβάλλων ἀρτίως οὐκ εἰδέναι.
<soph. ot. 746> πῶς φῄς; ὀκνῶ τοι πρός ς' ἀποσκοποῦς', ἄναξ.
<soph. ot. 747> δεινῶς ἀθυμῶ μὴ βλέπων ὁ μάντις ᾖ:
<soph. ot. 748> δείξεις δὲ μᾶλλον, ἢν ἓν ἐξείπῃς ἔτι.
<soph. ot. 749> καὶ μὴν ὀκνῶ μέν, ἃ δ' ἂν ἔρῃ μαθοῦς' ἐρῶ.
<soph. ot. 750> πότερον ἐχώρει βαιὸς ἢ πολλοὺς ἔχων
<soph. ot. 751> ἄνδρας λοχίτας, οἷ' ἀνὴρ ἀρχηγέτης;
<soph. ot. 752> πέντ' ἦσαν οἱ ξύμπαντες, ἐν δ' αὐτοῖσιν ἦν .
<soph. ot. 753> κῆρυξ: ἀπήνη δ' ἦγε Λάϊον μία.
<soph. ot. 754> αἰαῖ, τάδ' ἤδη διαφανῆ. τίς ἦν ποτε
<soph. ot. 755> ὁ τούσδε λέξας τοὺς λόγους ὑμῖν, γύναι;
<soph. ot. 756> οἰκεύς τις, ὅσπερ ἵκετ' ἐκσωθεὶς μόνος.
<soph. ot. 757> ἦ κἀν δόμοισι τυγχάνει τανῦν παρών;
<soph. ot. 758> οὐ δῆτ': ἀφ' οὗ γὰρ κεῖθεν ἦλθε καὶ κράτη
<soph. ot. 759> σέ τ' εἶδ' ἔχοντα Λάϊόν τ' ὀλωλότα,
<soph. ot. 760> ἐξικέτευσε τῆς ἐμῆς χειρὸς θιγὼν
<soph. ot. 761> ἀγρούς σφε πέμψαι κἀπὶ ποιμνίων νομάς,
<soph. ot. 762> ὡς πλεῖστον εἴη τοῦδ' ἄποπτος ἄστεως.
<soph. ot. 763> κἄπεμψ' ἐγώ νιν: ἄξιος γὰρ οἷ' ἀνὴρ
<soph. ot. 764> δοῦλος φέρειν ἦν τῆσδε καὶ μείζω χάριν.
<soph. ot. 765> πῶς ἂν μόλοι δῆθ' ἡμὶν ἐν τάχει πάλιν;
<soph. ot. 766> πάρεστιν: ἀλλὰ πρὸς τί τοῦτ' ἐφίεσαι;
<soph. ot. 767> δέδοικ' ἐμαυτόν, ὦ γύναι, μὴ πόλλ' ἄγαν
<soph. ot. 768> εἰρημέν' ᾖ μοι δι' ἅ νιν εἰσιδεῖν θέλω.
<soph. ot. 769> ἀλλ' ἵξεται μέν: ἀξία δέ που μαθεῖν
<soph. ot. 770> κἀγὼ τά γ' ἐν σοὶ δυσφόρως ἔχοντ', ἄναξ.
<soph. ot. 771> κοὐ μὴ στερηθῇς γ', ἐς τοσοῦτον ἐλπίδων
<soph. ot. 772> ἐμοῦ βεβῶτος. τῷ γὰρ ἂν καὶ μείζονι
<soph. ot. 773> λέξαιμ' ἂν ἢ σοί, διὰ τύχης τοιᾶσδ' ἰών;
<soph. ot. 774> ἐμοὶ πατὴρ μὲν Πόλυβος ἦν Κορίνθιος,
<soph. ot. 775> μήτηρ δὲ Μερόπη Δωρίς. ἠγόμην δ' ἀνὴρ
<soph. ot. 776> ἀστῶν μέγιστος τῶν ἐκεῖ, πρίν μοι τύχη
<soph. ot. 777> τοιάδ' ἐπέστη, θαυμάσαι μὲν ἀξία,
<soph. ot. 778> σπουδῆς γε μέντοι τῆς ἐμῆς οὐκ ἀξία.
<soph. ot. 779> ἀνὴρ γὰρ ἐν δείπνοις μ' ὑπερπλησθεὶς μέθῃ
<soph. ot. 780> καλεῖ παρ' οἴνῳ, πλαστὸς ὡς εἴην πατρί.
<soph. ot. 781> κἀγὼ βαρυνθεὶς τὴν μὲν οὖσαν ἡμέραν
<soph. ot. 782> μόλις κατέσχον, θἀτέρᾳ δ' ἰὼν πέλας
<soph. ot. 783> μητρὸς πατρός τ' ἤλεγχον: οἱ δὲ δυσφόρως
<soph. ot. 784> τοὔνειδος ἦγον τῷ μεθέντι τὸν λόγον.
<soph. ot. 785> κἀγὼ τὰ μὲν κείνοιν ἐτερπόμην, ὅμως δ'
<soph. ot. 786> ἔκνιζέ μ' ἀεὶ τοῦθ': ὑφεῖρπε γὰρ πολύ.
<soph. ot. 787> λάθρᾳ δὲ μητρὸς καὶ πατρὸς πορεύομαι
<soph. ot. 788> Πυθώδε, καί μ' ὁ Φοῖβος ὧν μὲν ἱκόμην
<soph. ot. 789> ἄτιμον ἐξέπεμψεν, ἄλλα δ' ἄθλια
<soph. ot. 790> καὶ δεινὰ καὶ δύστηνα προύφηνεν λέγων,
<soph. ot. 791> ὡς μητρὶ μὲν χρείη με μιχθῆναι, γένος δ'
<soph. ot. 792> ἄτλητον ἀνθρώποισι δηλώσοιμ' ὁρᾶν,
<soph. ot. 793> φονεὺς δ' ἐσοίμην τοῦ φυτεύσαντος πατρός.
<soph. ot. 794> κἀγὼ 'πακούσας ταῦτα τὴν Κορινθίαν,
<soph. ot. 795> ἄστροις τὸ λοιπὸν ἐκμετρούμενος, χθόνα
<soph. ot. 796> ἔφευγον, ἔνθα μήποτ' ὀψοίμην κακῶν
<soph. ot. 797> χρησμῶν ὀνείδη τῶν ἐμῶν τελούμενα.
<soph. ot. 798> στείχων δ' ἱκνοῦμαι τούσδε τοὺς χώρους, ἐν οἷς
<soph. ot. 799> σὺ τὸν τύραννον τοῦτον ὄλλυσθαι λέγεις.
<soph. ot. 800> καί σοι, γύναι, τἀληθὲς ἐξερῶ. τριπλῆς
<soph. ot. 801> ὅτ' ἦ κελεύθου τῆσδ' ὁδοιπορῶν πέλας,
<soph. ot. 802> ἐνταῦθά μοι κῆρύξ τε κἀπὶ πωλικῆς
<soph. ot. 803> ἀνὴρ ἀπήνης ἐμβεβώς, οἷον σὺ φῇς,
<soph. ot. 804> ξυνηντίαζον: κἀξ ὁδοῦ μ' ὅ θ' ἡγεμὼν
<soph. ot. 805> αὐτός θ' ὁ πρέσβυς πρὸς βίαν ἠλαυνέτην.
<soph. ot. 806> κἀγὼ τὸν ἐκτρέποντα, τὸν τροχηλάτην,
<soph. ot. 807> παίω δι' ὀργῆς: καί μ' ὁ πρέσβυς ὡς ὁρᾷ,
<soph. ot. 808> ὄχου παραστείχοντα τηρήσας, μέσον
<soph. ot. 809> κάρα διπλοῖς κέντροισί μου καθίκετο.
<soph. ot. 810> οὐ μὴν ἴσην γ' ἔτισεν, ἀλλὰ συντόμως
<soph. ot. 811> σκήπτρῳ τυπεὶς ἐκ τῆσδε χειρὸς ὕπτιος
<soph. ot. 812> μέσης ἀπήνης εὐθὺς ἐκκυλίνδεται:
<soph. ot. 813> κτείνω δὲ τοὺς ξύμπαντας. εἰ δὲ τῷ ξένῳ
<soph. ot. 814> τούτῳ προσήκει Λαί̈ου τι συγγενές,
<soph. ot. 815> τίς τοῦδέ γ' ἀνδρός ἐστιν ἀθλιώτερος;
<soph. ot. 816> τίς ἐχθροδαίμων μᾶλλον ἂν γένοιτ' ἀνήρ;
<soph. ot. 817> ὃν μὴ ξένων ἔξεστι μηδ' ἀστῶν τινι
<soph. ot. 818> δόμοις δέχεσθαι μηδὲ προσφωνεῖν τινα,
<soph. ot. 819> ὠθεῖν δ' ἀπ' οἴκων. καὶ τάδ' οὔτις ἄλλος ἦν
<soph. ot. 820> ἢ 'γὼ 'π' ἐμαυτῷ τάσδ' ἀρὰς ὁ προστιθείς.
<soph. ot. 821> λέχη δὲ τοῦ θανόντος ἐκ χεροῖν ἐμαῖν
<soph. ot. 822> χραίνω, δι' ὧνπερ ὤλετ': ἆρ' ἔφυν κακός;
<soph. ot. 823> ἆρ' οὐχὶ πᾶς ἄναγνος; εἴ με χρὴ φυγεῖν,
<soph. ot. 824> καί μοι φυγόντι μἤστι τοὺς ἐμοὺς ἰδεῖν
<soph. ot. 825> μηδ' ἐμβατεύειν πατρίδος, ἢ γάμοις με δεῖ
<soph. ot. 826> μητρὸς ζυγῆναι καὶ πατέρα κατακτανεῖν
<soph. ot. 827> Πόλυβον, ὃς ἐξέφυσε κἀξέθρεψέ με.
<soph. ot. 828> ἆρ' οὐκ ἀπ' ὠμοῦ ταῦτα δαίμονός τις ἂν
<soph. ot. 829> κρίνων ἐπ' ἀνδρὶ τῷδ' ἂν ὀρθοίη λόγον;
<soph. ot. 830> μὴ δῆτα, μὴ δῆτ', ὦ θεῶν ἁγνὸν σέβας,
<soph. ot. 831> ἴδοιμι ταύτην ἡμέραν, ἀλλ' ἐκ βροτῶν
<soph. ot. 832> βαίην ἄφαντος πρόσθεν ἢ τοιάνδ' ἰδεῖν
<soph. ot. 833> κηλῖδ' ἐμαυτῷ συμφορᾶς ἀφιγμένην.
<soph. ot. 834> ἡμῖν μέν, ὦναξ, ταῦτ' ὀκνήρ': ἕως δ' ἂν οὖν
<soph. ot. 835> πρὸς τοῦ παρόντος ἐκμάθῃς, ἔχ' ἐλπίδα.
<soph. ot. 836> καὶ μὴν τοσοῦτόν γ' ἐστί μοι τῆς ἐλπίδος,
<soph. ot. 837> τὸν ἄνδρα τὸν βοτῆρα προσμεῖναι μόνον.
<soph. ot. 838> πεφασμένου δὲ τίς ποθ' ἡ προθυμία;
<soph. ot. 839> ἐγὼ διδάξω ς': ἢν γὰρ εὑρεθῇ λέγων
<soph. ot. 840> σοὶ ταὔτ', ἔγωγ' ἂν ἐκπεφευγοίην πάθος.
<soph. ot. 841> ποῖον δέ μου περισσὸν ἤκουσας λόγον;
<soph. ot. 842> λῃστὰς ἔφασκες αὐτὸν ἄνδρας ἐννέπειν
<soph. ot. 843> ὥς νιν κατακτείνειαν. εἰ μὲν οὖν ἔτι
<soph. ot. 844> λέξει τὸν αὐτὸν ἀριθμόν, οὐκ ἐγὼ 'κτανον:
<soph. ot. 845> οὐ γὰρ γένοιτ' ἂν εἷς γε τοῖς πολλοῖς ἴσος:
<soph. ot. 846> εἰ δ' ἄνδρ' ἕν' οἰόζωνον αὐδήσει, σαφῶς
<soph. ot. 847> τοῦτ' ἐστὶν ἤδη τοὔργον εἰς ἐμὲ ῥέπον.
<soph. ot. 848> ἀλλ' ὡς φανέν γε τοὔπος ὧδ' ἐπίστασο,
<soph. ot. 849> κοὐκ ἔστιν αὐτῷ τοῦτό γ' ἐκβαλεῖν πάλιν:
<soph. ot. 850> πόλις γὰρ ἤκους', οὐκ ἐγὼ μόνη, τάδε.
<soph. ot. 851> εἰ δ' οὖν τι κἀκτρέποιτο τοῦ πρόσθεν λόγου,
<soph. ot. 852> οὔτοι ποτ', ὦναξ, σόν γε Λαί̈ου φόνον
<soph. ot. 853> φανεῖ δικαίως ὀρθόν, ὅν γε Λοξίας
<soph. ot. 854> διεῖπε χρῆναι παιδὸς ἐξ ἐμοῦ θανεῖν.
<soph. ot. 855> καίτοι νιν οὐ κεῖνός γ' ὁ δύστηνός ποτε
<soph. ot. 856> κατέκταν', ἀλλ' αὐτὸς πάροιθεν ὤλετο.
<soph. ot. 857> ὥστ' οὐχὶ μαντείας γ' ἂν οὔτε τῇδ' ἐγὼ
<soph. ot. 858> βλέψαιμ' ἂν εἵνεκ' οὔτε τῇδ' ἂν ὕστερον.
<soph. ot. 859> καλῶς νομίζεις: ἀλλ' ὅμως τὸν ἐργάτην
<soph. ot. 860> πέμψον τινὰ στελοῦντα μηδὲ τοῦτ' ἀφῇς.
<soph. ot. 861> πέμψω ταχύνας': ἀλλ' ἴωμεν ἐς δόμους:
<soph. ot. 862> οὐδὲν γὰρ ἂν πράξαιμ' ἂν ὧν οὐ σοὶ φίλον.
<soph. ot. 863> εἴ μοι ξυνείη φέροντι
<soph. ot. 864> μοῖρα τὰν εὔσεπτον ἁγνείαν λόγων
<soph. ot. 865> ἔργων τε πάντων, ὧν νόμοι πρόκεινται
<soph. ot. 866> ὑψίποδες, οὐρανίαν
<soph. ot. 867> δι' αἰθέρα τεκνωθέντες, ὧν ̓́Ολυμπος
<soph. ot. 868> πατὴρ μόνος, οὐδέ νιν
<soph. ot. 869> θνατὰ φύσις ἀνέρων
<soph. ot. 870> ἔτικτεν οὐδὲ μή ποτε λάθα κατακοιμάσῃ:
<soph. ot. 871> μέγας ἐν τούτοις θεὸς οὐδὲ γηράσκει.
<soph. ot. 872> ὕβρις φυτεύει τύραννον:
<soph. ot. 873> ὕβρις, εἰ πολλῶν ὑπερπλησθῇ μάταν,
<soph. ot. 875> ἃ μὴ 'πίκαιρα μηδὲ συμφέροντα,
<soph. ot. 876> ἀκρότατον εἰσαναβᾶς'
<soph. ot. 877> αἶπος ἀπότομον ὤρουσεν εἰς ἀνάγκαν,
<soph. ot. 878> ἔνθ' οὐ ποδὶ χρησίμῳ
<soph. ot. 880> χρῆται. τὸ καλῶς δ' ἔχον
<soph. ot. 881> πόλει πάλαισμα μήποτε λῦσαι θεὸν αἰτοῦμαι.
<soph. ot. 882> θεὸν οὐ λήξω ποτὲ προστάταν ἴσχων.
<soph. ot. 883> εἰ δέ τις ὑπέροπτα χερσὶν ἢ λόγῳ πορεύεται,
<soph. ot. 885> δίκας ἀφόβητος οὐδὲ δαιμόνων ἕδη σέβων,
<soph. ot. 886> κακά νιν ἕλοιτο μοῖρα,
<soph. ot. 887> δυσπότμου χάριν χλιδᾶς,
<soph. ot. 888> εἰ μὴ τὸ κέρδος κερδανεῖ δικαίως
<soph. ot. 890> καὶ τῶν ἀσέπτων ἔρξεται
<soph. ot. 891> ἢ τῶν ἀθίκτων θίξεται ματᾴζων.
<soph. ot. 892> τίς ἔτι ποτ' ἐν τοῖσδ' ἀνὴρ θεῶν βέλη
<soph. ot. 893> εὔξεται ψυχᾶς ἀμύνειν;
<soph. ot. 895> εἰ γὰρ αἱ τοιαίδε πράξεις τίμιαι,
<soph. ot. 896> τί δεῖ με χορεύειν;
<soph. ot. 897> οὐκέτι τὸν ἄθικτον εἶμι γᾶς ἐπ' ὀμφαλὸν σέβων,
<soph. ot. 900> οὐδ' ἐς τὸν ̓Αβαῖσι ναὸν οὐδὲ τὰν ̓Ολυμπίαν,
<soph. ot. 901> εἰ μὴ τάδε χειρόδεικτα
<soph. ot. 902> πᾶσιν ἁρμόσει βροτοῖς.
<soph. ot. 905> ἀλλ', ὦ κρατύνων, εἴπερ ὄρθ' ἀκούεις,
<soph. ot. 906> Ζεῦ, πάντ' ἀνάσσων, μὴ λάθοι
<soph. ot. 907> σὲ τάν τε σὰν ἀθάνατον αἰὲν ἀρχάν.
<soph. ot. 908> φθίνοντα γὰρ Λαί̈ου παλαίφατα
<soph. ot. 909> θέσφατ' ἐξαιροῦσιν ἤδη,
<soph. ot. 910> κοὐδαμοῦ τιμαῖς ̓Απόλλων ἐμφανής:
<soph. ot. 910> ἔρρει δὲ τὰ θεῖα.
<soph. ot. 911> χώρας ἄνακτες, δόξα μοι παρεστάθη
<soph. ot. 912> ναοὺς ἱκέσθαι δαιμόνων, τάδ' ἐν χεροῖν
<soph. ot. 913> στέφη λαβούσῃ κἀπιθυμιάματα.
<soph. ot. 914> ὑψοῦ γὰρ αἴρει θυμὸν Οἰδίπους ἄγαν
<soph. ot. 915> λύπαισι παντοίαισιν: οὐδ' ὁποῖ' ἀνὴρ
<soph. ot. 916> ἔννους τὰ καινὰ τοῖς πάλαι τεκμαίρεται,
<soph. ot. 917> ἀλλ' ἐστὶ τοῦ λέγοντος, εἰ φόβους λέγοι.
<soph. ot. 918> ὅτ' οὖν παραινοῦς' οὐδὲν ἐς πλέον ποιῶ,
<soph. ot. 919> πρὸς ς', ὦ Λύκει' ̓́Απολλον, ἄγχιστος γὰρ εἶ,
<soph. ot. 920> ἱκέτις ἀφῖγμαι τοῖσδε σὺν κατεύγμασιν,
<soph. ot. 921> ὅπως λύσιν τιν' ἡμὶν εὐαγῆ πόρῃς:
<soph. ot. 922> ὡς νῦν ὀκνοῦμεν πάντες ἐκπεπληγμένον
<soph. ot. 923> κεῖνον βλέποντες ὡς κυβερνήτην νεώς.
<soph. ot. 924> ἆρ' ἂν παρ' ὑμῶν, ὦ ξένοι, μάθοιμ' ὅπου
<soph. ot. 925> τὰ τοῦ τυράννου δώματ' ἐστὶν Οἰδίπου;
<soph. ot. 926> μάλιστα δ' αὐτὸν εἴπατ', εἰ κάτισθ' ὅπου.
<soph. ot. 927> στέγαι μὲν αἵδε, καὐτὸς ἔνδον, ὦ ξένε:
<soph. ot. 928> γυνὴ δὲ μήτηρ ἥδε τῶν κείνου τέκνων.
<soph. ot. 929> ἀλλ' ὀλβία τε καὶ ξὺν ὀλβίοις ἀεὶ
<soph. ot. 930> γένοιτ', ἐκείνου γ' οὖσα παντελὴς δάμαρ.
<soph. ot. 931> αὔτως δὲ καὶ σύ γ', ὦ ξέν': ἄξιος γὰρ εἶ
<soph. ot. 932> τῆς εὐεπείας εἵνεκ': ἀλλὰ φράζ' ὅτου
<soph. ot. 933> χρῄζων ἀφῖξαι χὤ τι σημῆναι θέλων.
<soph. ot. 934> ἀγαθὰ δόμοις τε καὶ πόσει τῷ σῷ, γύναι.
<soph. ot. 935> τὰ ποῖα ταῦτα; παρὰ τίνος δ' ἀφιγμένος;
<soph. ot. 936> ἐκ τῆς Κορίνθου: τὸ δ' ἔπος οὑξερῶ τάχα,
<soph. ot. 937> ἥδοιο μέν, πῶς δ' οὐκ ἄν, ἀσχάλλοις δ' ἴσως.
<soph. ot. 938> τί δ' ἔστι; ποίαν δύναμιν ὧδ' ἔχει διπλῆν;
<soph. ot. 939> τύραννον αὐτὸν οὑπιχώριοι χθονὸς
<soph. ot. 940> τῆς ̓Ισθμίας στήσουσιν, ὡς ηὐδᾶτ' ἐκεῖ.
<soph. ot. 941> τί δ'; οὐχ ὁ πρέσβυς Πόλυβος ἐγκρατὴς ἔτι;
<soph. ot. 942> οὐ δῆτ', ἐπεί νιν θάνατος ἐν τάφοις ἔχει.
<soph. ot. 943> πῶς εἶπας; ἦ τέθνηκε Πόλυβος, ὦ γέρον;
<soph. ot. 944> εἰ μὴ λέγω τἀληθές, ἀξιῶ θανεῖν.
<soph. ot. 945> ὦ πρόσπολ', οὐχὶ δεσπότῃ τάδ' ὡς τάχος
<soph. ot. 946> μολοῦσα λέξεις; ὦ θεῶν μαντεύματα,
<soph. ot. 947> ἵν' ἐστέ: τοῦτον Οἰδίπους πάλαι τρέμων
<soph. ot. 948> τὸν ἄνδρ' ἔφευγε μὴ κτάνοι, καὶ νῦν ὅδε
<soph. ot. 949> πρὸς τῆς τύχης ὄλωλεν οὐδὲ τοῦδ' ὕπο.
<soph. ot. 950> ὦ φίλτατον γυναικὸς ̓Ιοκάστης κάρα,
<soph. ot. 951> τί μ' ἐξεπέμψω δεῦρο τῶνδε δωμάτων;
<soph. ot. 952> ἄκουε τἀνδρὸς τοῦδε, καὶ σκόπει κλύων
<soph. ot. 953> τὰ σέμν' ἵν' ἥκει τοῦ θεοῦ μαντεύματα.
<soph. ot. 954> οὗτος δὲ τίς ποτ' ἐστὶ καὶ τί μοι λέγει;
<soph. ot. 955> ἐκ τῆς Κορίνθου, πατέρα τὸν σὸν ἀγγελῶν
<soph. ot. 956> ὡς οὐκέτ' ὄντα Πόλυβον, ἀλλ' ὀλωλότα.
<soph. ot. 957> τί φῄς, ξέν'; αὐτός μοι σὺ σημάντωρ γενοῦ.
<soph. ot. 958> εἰ τοῦτο πρῶτον δεῖ μ' ἀπαγγεῖλαι σαφῶς,
<soph. ot. 959> εὖ ἴσθ' ἐκεῖνον θανάσιμον βεβηκότα.
<soph. ot. 960> πότερα δόλοισιν ἢ νόσου ξυναλλαγῇ;
<soph. ot. 961> σμικρὰ παλαιὰ σώματ' εὐνάζει ῥοπή.
<soph. ot. 962> νόσοις ὁ τλήμων, ὡς ἔοικεν, ἔφθιτο.
<soph. ot. 963> καὶ τῷ μακρῷ γε συμμετρούμενος χρόνῳ.
<soph. ot. 964> φεῦ φεῦ, τί δῆτ' ἄν, ὦ γύναι, σκοποῖτό τι
<soph. ot. 965> τὴν Πυθόμαντιν ἑστίαν ἢ τοὺς ἄνω
<soph. ot. 966> κλάζοντας ὄρνεις, ὧν ὑφηγητῶν ἐγὼ
<soph. ot. 967> κτενεῖν ἔμελλον πατέρα τὸν ἐμόν; ὁ δὲ θανὼν
<soph. ot. 968> κεύθει κάτω δὴ γῆς. ἐγὼ δ' ὅδ' ἐνθάδε
<soph. ot. 969> ἄψαυστος ἔγχους: εἴ τι μὴ τὠμῷ πόθῳ
<soph. ot. 970> κατέφθιθ': οὕτω δ' ἂν θανὼν εἴη 'ξ ἐμοῦ.
<soph. ot. 971> τὰ δ' οὖν παρόντα συλλαβὼν θεσπίσματα
<soph. ot. 972> κεῖται παρ' ̔́Αιδῃ Πόλυβος ἄξι' οὐδενός.
<soph. ot. 973> οὔκουν ἐγώ σοι ταῦτα προύλεγον πάλαι;
<soph. ot. 974> ηὔδας: ἐγὼ δὲ τῷ φόβῳ παρηγόμην.
<soph. ot. 975> μὴ νῦν ἔτ' αὐτῶν μηδὲν ἐς θυμὸν βάλῃς.
<soph. ot. 976> καὶ πῶς τὸ μητρὸς οὐκ ὀκνεῖν λέχος με δεῖ;
<soph. ot. 977> τί δ' ἂν φοβοῖτ' ἄνθρωπος ᾧ τὰ τῆς τύχης
<soph. ot. 978> κρατεῖ, πρόνοια δ' ἐστὶν οὐδενὸς σαφής;
<soph. ot. 979> εἰκῆ κράτιστον ζῆν, ὅπως δύναιτό τις.
<soph. ot. 980> σὺ δ' εἰς τὰ μητρὸς μὴ φοβοῦ νυμφεύματα:
<soph. ot. 981> πολλοὶ γὰρ ἤδη κἀν ὀνείρασιν βροτῶν
<soph. ot. 982> μητρὶ ξυνηυνάσθησαν. ἀλλὰ ταῦθ' ὅτῳ
<soph. ot. 983> παρ' οὐδέν ἐστι, ῥᾷστα τὸν βίον φέρει.
<soph. ot. 984> καλῶς ἅπαντα ταῦτ' ἂν ἐξείρητό σοι,
<soph. ot. 985> εἰ μὴ 'κύρει ζῶς' ἡ τεκοῦσα: νῦν δ' ἐπεὶ
<soph. ot. 986> ζῇ, πᾶς' ἀνάγκη, κεἰ καλῶς λέγεις, ὀκνεῖν.
<soph. ot. 987> καὶ μὴν μέγας γ' ὀφθαλμὸς οἱ πατρὸς τάφοι.
<soph. ot. 988> μέγας, ξυνίημ': ἀλλὰ τῆς ζώσης φόβος.
<soph. ot. 989> ποίας δὲ καὶ γυναικὸς ἐκφοβεῖσθ' ὕπερ;
<soph. ot. 990> Μερόπης, γεραιέ, Πόλυβος ἧς ᾤκει μέτα.
<soph. ot. 991> τί δ' ἔστ' ἐκείνης ὑμὶν ἐς φόβον φέρον;
<soph. ot. 992> θεήλατον μάντευμα δεινόν, ὦ ξένε.
<soph. ot. 993> ἦ ῥητόν; ἢ οὐχὶ θεμιτὸν ἄλλον εἰδέναι;
<soph. ot. 994> μάλιστά γ': εἶπε γάρ με Λοξίας ποτὲ
<soph. ot. 995> χρῆναι μιγῆναι μητρὶ τἠμαυτοῦ τό τε
<soph. ot. 996> πατρῷον αἷμα χερσὶ ταῖς ἐμαῖς ἑλεῖν.
<soph. ot. 997> ὧν οὕνεχ' ἡ Κόρινθος ἐξ ἐμοῦ πάλαι
<soph. ot. 998> μακρὰν ἀπῳκεῖτ': εὐτυχῶς μέν, ἀλλ' ὅμως
<soph. ot. 999> τὰ τῶν τεκόντων ὄμμαθ' ἥδιστον βλέπειν.
<soph. ot. 1000> ἦ γὰρ τάδ' ὀκνῶν κεῖθεν ἦσθ' ἀπόπτολις;
<soph. ot. 1001> πατρός τε χρῄζων μὴ φονεὺς εἶναι, γέρον.
<soph. ot. 1002> τί δῆτ' ἐγὼ οὐχὶ τοῦδε τοῦ φόβου ς', ἄναξ,
<soph. ot. 1003> ἐπείπερ εὔνους ἦλθον, ἐξελυσάμην;
<soph. ot. 1004> καὶ μὴν χάριν γ' ἂν ἀξίαν λάβοις ἐμοῦ.
<soph. ot. 1005> καὶ μὴν μάλιστα τοῦτ' ἀφικόμην, ὅπως
<soph. ot. 1006> σοῦ πρὸς δόμους ἐλθόντος εὖ πράξαιμί τι.
<soph. ot. 1007> ἀλλ' οὔποτ' εἶμι τοῖς φυτεύσασίν γ' ὅμοῦ.
<soph. ot. 1008> ὦ παῖ, καλῶς εἶ δῆλος οὐκ εἰδὼς τί δρᾷς.
<soph. ot. 1009> πῶς, ὦ γεραιέ; πρὸς θεῶν δίδασκέ με.
<soph. ot. 1010> εἰ τῶνδε φεύγεις οὕνεκ' εἰς οἴκους μολεῖν.
<soph. ot. 1011> ταρβῶν γε μή μοι Φοῖβος ἐξέλθῃ σαφής.
<soph. ot. 1012> ἦ μὴ μίασμα τῶν φυτευσάντων λάβῃς;
<soph. ot. 1013> τοῦτ' αὐτό, πρέσβυ, τοῦτό μ' εἰσαεὶ φοβεῖ.
<soph. ot. 1014> ἆρ' οἶσθα δῆτα πρὸς δίκης οὐδὲν τρέμων;
<soph. ot. 1015> πῶς δ' οὐχί, παῖς γ' εἰ τῶνδε γεννητῶν ἔφυν;
<soph. ot. 1016> ὁθούνεκ' ἦν σοι Πόλυβος οὐδὲν ἐν γένει.
<soph. ot. 1017> πῶς εἶπας; οὐ γὰρ Πόλυβος ἐξέφυσέ με;
<soph. ot. 1018> οὐ μᾶλλον οὐδὲν τοῦδε τἀνδρός, ἀλλ' ἴσον.
<soph. ot. 1019> καὶ πῶς ὁ φύσας ἐξ ἴσου τῷ μηδενί;
<soph. ot. 1020> ἀλλ' οὔ ς' ἐγείνατ' οὔτ' ἐκεῖνος οὔτ' ἐγώ.
<soph. ot. 1021> ἀλλ' ἀντὶ τοῦ δὴ παῖδά μ' ὠνομάζετο;
<soph. ot. 1022> δῶρόν ποτ', ἴσθι, τῶν ἐμῶν χειρῶν λαβών.
<soph. ot. 1023> κᾆθ' ὧδ' ἀπ' ἄλλης χειρὸς ἔστερξεν μέγα;
<soph. ot. 1024> ἡ γὰρ πρὶν αὐτὸν ἐξέπεις' ἀπαιδία.
<soph. ot. 1025> σὺ δ' ἐμπολήσας ἢ τυχών μ' αὐτῷ δίδως;
<soph. ot. 1026> εὑρὼν ναπαίαις ἐν Κιθαιρῶνος πτυχαῖς.
<soph. ot. 1027> ὡδοιπόρεις δὲ πρὸς τί τούσδε τοὺς τόπους;
<soph. ot. 1028> ἐνταῦθ' ὀρείοις ποιμνίοις ἐπεστάτουν.
<soph. ot. 1029> ποιμὴν γὰρ ἦσθα κἀπὶ θητείᾳ πλάνης;
<soph. ot. 1030> σοῦ τ', ὦ τέκνον, σωτήρ γε τῷ τότ' ἐν χρόνῳ.
<soph. ot. 1031> τί δ' ἄλγος ἴσχοντ' ἀγκάλαις με λαμβάνεις;
<soph. ot. 1032> ποδῶν ἂν ἄρθρα μαρτυρήσειεν τὰ σά:
<soph. ot. 1033> οἴμοι, τί τοῦτ' ἀρχαῖον ἐννέπεις κακόν;
<soph. ot. 1034> λύω ς' ἔχοντα διατόρους ποδοῖν ἀκμάς.
<soph. ot. 1035> δεινόν γ' ὄνειδος σπαργάνων ἀνειλόμην.
<soph. ot. 1036> ὥστ' ὠνομάσθης ἐκ τύχης ταύτης ὃς εἶ.
<soph. ot. 1037> ὦ πρὸς θεῶν, πρὸς μητρὸς ἢ πατρός; φράσον.
<soph. ot. 1038> οὐκ οἶδ': ὁ δοὺς δὲ ταῦτ' ἐμοῦ λῷον φρονεῖ.
<soph. ot. 1039> ἦ γὰρ παρ' ἄλλου μ' ἔλαβες οὐδ' αὐτὸς τυχών;
<soph. ot. 1040> οὔκ, ἀλλὰ ποιμὴν ἄλλος ἐκδίδωσί μοι.
<soph. ot. 1041> τίς οὗτος; ἦ κάτοισθα δηλῶσαι λόγῳ;
<soph. ot. 1042> τῶν Λαί̈ου δήπου τις ὠνομάζετο.
<soph. ot. 1043> ἦ τοῦ τυράννου τῆσδε γῆς πάλαι ποτέ;
<soph. ot. 1044> μάλιστα: τούτου τἀνδρὸς οὗτος ἦν βοτήρ.
<soph. ot. 1045> ἦ κἄστ' ἔτι ζῶν οὗτος, ὥστ' ἰδεῖν ἐμέ;
<soph. ot. 1046> ὑμεῖς γ' ἄριστ' εἰδεῖτ' ἂν οὑπιχώριοι.
<soph. ot. 1047> ἔστιν τις ὑμῶν τῶν παρεστώτων πέλας,
<soph. ot. 1048> ὅστις κάτοιδε τὸν βοτῆρ' ὃν ἐννέπει,
<soph. ot. 1049> εἴτ' οὖν ἐπ' ἀγρῶν εἴτε κἀνθάδ' εἰσιδών;
<soph. ot. 1050> σημήναθ', ὡς ὁ καιρὸς ηὑρῆσθαι τάδε.
<soph. ot. 1051> οἶμαι μὲν οὐδέν' ἄλλον ἢ τὸν ἐξ ἀγρῶν,
<soph. ot. 1052> ὃν κἀμάτευες πρόσθεν εἰσιδεῖν: ἀτὰρ
<soph. ot. 1053> ἥδ' ἂν τάδ' οὐχ ἥκιστ' ἂν ̓Ιοκάστη λέγοι.
<soph. ot. 1054> γύναι, νοεῖς ἐκεῖνον, ὅντιν' ἀρτίως
<soph. ot. 1055> μολεῖν ἐφιέμεσθα; τόνδ' οὗτος λέγει;
<soph. ot. 1056> τί δ' ὅντιν' εἶπε; μηδὲν ἐντραπῇς: τὰ δὲ
<soph. ot. 1057> ῥηθέντα βούλου μηδὲ μεμνῆσθαι μάτην.
<soph. ot. 1058> οὐκ ἂν γένοιτο τοῦθ' ὅπως ἐγὼ λαβὼν
<soph. ot. 1059> σημεῖα τοιαῦτ' οὐ φανῶ τοὐμὸν γένος.
<soph. ot. 1060> μὴ πρὸς θεῶν, εἴπερ τι τοῦ σαυτοῦ βίου
<soph. ot. 1061> κήδει, ματεύσῃς τοῦθ': ἅλις νοσοῦς' ἐγώ.
<soph. ot. 1062> θάρσει: σὺ μὲν γὰρ οὐδ' ἐὰν τρίτης ἐγὼ
<soph. ot. 1063> μητρὸς φανῶ τρίδουλος, ἐκφανεῖ κακή.
<soph. ot. 1064> ὅμως πιθοῦ μοι, λίσσομαι: μὴ δρᾶ τάδε.
<soph. ot. 1065> οὐκ ἂν πιθοίμην μὴ οὐ τάδ' ἐκμαθεῖν σαφῶς.
<soph. ot. 1066> καὶ μὴν φρονοῦσά γ' εὖ τὰ λῷστά σοι λέγω.
<soph. ot. 1067> τὰ λῷστα τοίνυν ταῦτά μ' ἀλγύνει πάλαι.
<soph. ot. 1068> ὦ δύσποτμ', εἴθε μήποτε γνοίης ὃς εἶ.
<soph. ot. 1069> ἄξει τις ἐλθὼν δεῦρο τὸν βοτῆρά μοι;
<soph. ot. 1070> ταύτην δ' ἐᾶτε πλουσίῳ χαίρειν γένει.
<soph. ot. 1071> ἰοὺ ἰού, δύστηνε: τοῦτο γάρ ς' ἔχω
<soph. ot. 1072> μόνον προσειπεῖν, ἄλλο δ' οὔποθ' ὕστερον.
<soph. ot. 1073> τί ποτε βέβηκεν, Οἰδίπους, ὑπ' ἀγρίας
<soph. ot. 1074> ᾄξασα λύπης ἡ γυνή; δέδοιχ' ὅπως
<soph. ot. 1075> μὴ 'κ τῆς σιωπῆς τῆσδ' ἀναρρήξει κακά.
<soph. ot. 1076> ὁποῖα χρῄζει ῥηγνύτω: τοὐμὸν δ' ἐγώ,
<soph. ot. 1077> κεἰ σμικρόν ἐστι, σπέρμ' ἰδεῖν βουλήσομαι.
<soph. ot. 1078> αὕτη δ' ἴσως, φρονεῖ γὰρ ὡς γυνὴ μέγα,
<soph. ot. 1079> τὴν δυσγένειαν τὴν ἐμὴν αἰσχύνεται.
<soph. ot. 1080> ἐγὼ δ' ἐμαυτὸν παῖδα τῆς Τύχης νέμων
<soph. ot. 1081> τῆς εὖ διδούσης οὐκ ἀτιμασθήσομαι.
<soph. ot. 1082> τῆς γὰρ πέφυκα μητρός: οἱ δὲ συγγενεῖς
<soph. ot. 1083> μῆνές με μικρὸν καὶ μέγαν διώρισαν.
<soph. ot. 1084> τοιόσδε δ' ἐκφὺς οὐκ ἂν ἐξέλθοιμ' ἔτι
<soph. ot. 1085> ποτ' ἄλλος, ὥστε μὴ 'κμαθεῖν τοὐμὸν γένος.
<soph. ot. 1086> εἴπερ ἐγὼ μάντις εἰμὶ καὶ κατὰ γνώμαν ἴδρις,
<soph. ot. 1087> οὐ τὸν ̓́Ολυμπον ἀπείρων, ὦ Κιθαιρών,
<soph. ot. 1090> οὐκ ἔσει τὰν αὔριον
<soph. ot. 1091> πανσέληνον, μὴ οὐ σέ γε καὶ πατριώταν Οἰδίπουν
<soph. ot. 1092> καὶ τροφὸν καὶ ματέρ' αὔξειν,
<soph. ot. 1095> καὶ χορεύεσθαι πρὸς ἡμῶν, ὡς ἐπὶ ἦρα φέροντα τοῖς ἐμοῖς τυράννοις.
<soph. ot. 1096> ἰήϊε Φοῖβε, σοὶ δὲ ταῦτ' ἀρέστ' εἴη.
<soph. ot. 1097> τίς σε, τέκνον, τίς ς' ἔτικτε τᾶν μακραιώνων ἄρα
<soph. ot. 1100> Πανὸς ὀρεσσιβάτα πατρὸς πελασθεῖς';
<soph. ot. 1101> ἢ σέ γ' εὐνάτειρά τις
<soph. ot. 1102> Λοξίου; τῷ γὰρ πλάκες ἀγρόνομοι πᾶσαι φίλαι:
<soph. ot. 1105> εἴθ' ὁ Κυλλάνας ἀνάσσων,
<soph. ot. 1106> εἴθ' ὁ Βακχεῖος θεὸς ναίων ἐπ' ἄκρων ὀρέων ς' εὕρημα δέξατ' ἔκ του
<soph. ot. 1107> Νυμφᾶν ̔Ελικωνίδων, αἷς πλεῖστα συμπαίζει.
<soph. ot. 1110> εἰ χρή τι κἀμὲ μὴ συναλλάξαντά πω,
<soph. ot. 1111> πρέσβεις, σταθμᾶσθαι, τὸν βοτῆρ' ὁρᾶν δοκῶ,
<soph. ot. 1112> ὅνπερ πάλαι ζητοῦμεν: ἔν τε γὰρ μακρῷ
<soph. ot. 1113> γήρᾳ ξυνᾴδει τῷδε τἀνδρὶ σύμμετρος,
<soph. ot. 1114> ἄλλως τε τοὺς ἄγοντας ὥσπερ οἰκέτας
<soph. ot. 1115> ἔγνωκ' ἐμαυτοῦ: τῇ δ' ἐπιστήμῃ σύ μου
<soph. ot. 1116> προύχοις τάχ' ἄν που, τὸν βοτῆρ' ἰδὼν πάρος.
<soph. ot. 1117> ἔγνωκα γάρ, σάφ' ἴσθι: Λαί̈ου γὰρ ἦν
<soph. ot. 1118> εἴπερ τις ἄλλος πιστὸς ὡς νομεὺς ἀνήρ.
<soph. ot. 1119> σὲ πρῶτ' ἐρωτῶ, τὸν Κορίνθιον ξένον, ἦ τόνδε φράζεις;   τοῦτον, ὅνπερ εἰσορᾷς.
<soph. ot. 1120> οὗτος σύ, πρέσβυ, δεῦρό μοι φώνει βλέπων
<soph. ot. 1121> ὅς' ἄν ς' ἐρωτῶ. Λαί̈ου ποτ' ἦσθα σύ;
<soph. ot. 1122> ἦ δοῦλος οὐκ ὠνητός, ἀλλ' οἴκοι τραφείς.
<soph. ot. 1123> ἔργον μεριμνῶν ποῖον ἢ βίον τινά;
<soph. ot. 1125> ποίμναις τὰ πλεῖστα τοῦ βίου συνειπόμην.
<soph. ot. 1126> χώροις μάλιστα πρὸς τίσι ξύναυλος ὤν;
<soph. ot. 1127> ἦν μὲν Κιθαιρών, ἦν δὲ πρόσχωρος τόπος.
<soph. ot. 1128> τὸν ἄνδρα τόνδ' οὖν οἶσθα τῇδέ που μαθών;
<soph. ot. 1129> τί χρῆμα δρῶντα; ποῖον ἄνδρα καὶ λέγεις;
<soph. ot. 1130> τόνδ' ὃς πάρεστιν: ἢ ξυναλλάξας τί πω;
<soph. ot. 1131> οὐχ ὥστε γ' εἰπεῖν ἐν τάχει μνήμης ἄπο.
<soph. ot. 1132> κοὐδέν γε θαῦμα, δέσποτ': ἀλλ' ἐγὼ σαφῶς
<soph. ot. 1133> ἀγνῶτ' ἀναμνήσω νιν. εὖ γὰρ οἶδ' ὅτι
<soph. ot. 1134> κάτοιδεν, ἦμος τῷ Κιθαιρῶνος τόπῳ,
<soph. ot. 1135> ὁ μὲν διπλοῖσι ποιμνίοις, ἐγὼ δ' ἑνί,
<soph. ot. 1136> ἐπλησίαζον τῷδε τἀνδρὶ τρεῖς ὅλους
<soph. ot. 1137> ἐξ ἦρος εἰς ἀρκτοῦρον ἑκμήνους χρόνους:
<soph. ot. 1138> χειμῶνα δ' ἤδη τἀμά τ' εἰς ἔπαυλ' ἐγὼ
<soph. ot. 1139> ἤλαυνον οὗτός τ' εἰς τὰ Λαί̈ου σταθμά.
<soph. ot. 1140> λέγω τι τούτων ἢ οὐ λέγω πεπραγμένον;
<soph. ot. 1141> λέγεις ἀληθῆ, καίπερ ἐκ μακροῦ χρόνου.
<soph. ot. 1142> φέρ' εἰπὲ νῦν, τότ' οἶσθα παῖδά μοί τινα
<soph. ot. 1143> δούς, ὡς ἐμαυτῷ θρέμμα θρεψαίμην ἐγώ;
<soph. ot. 1144> τί δ' ἔστι; πρὸς τί τοῦτο τοὔπος ἱστορεῖς;
<soph. ot. 1145> ὅδ' ἐστίν, ὦ τᾶν, κεῖνος ὃς τότ' ἦν νέος.
<soph. ot. 1146> οὐκ εἰς ὄλεθρον; οὐ σιωπήσας ἔσει;
<soph. ot. 1147> ἆ, μὴ κόλαζε, πρέσβυ, τόνδ', ἐπεὶ τὰ σὰ
<soph. ot. 1148> δεῖται κολαστοῦ μᾶλλον ἢ τὰ τοῦδ' ἔπη.
<soph. ot. 1149> τί δ', ὦ φέριστε δεσποτῶν, ἁμαρτάνω;
<soph. ot. 1150> οὐκ ἐννέπων τὸν παῖδ' ὃν οὗτος ἱστορεῖ.
<soph. ot. 1151> λέγει γὰρ εἰδὼς οὐδέν, ἀλλ' ἄλλως πονεῖ.
<soph. ot. 1152> σὺ πρὸς χάριν μὲν οὐκ ἐρεῖς, κλαίων δ' ἐρεῖς.
<soph. ot. 1153> μὴ δῆτα, πρὸς θεῶν, τὸν γέροντά μ' αἰκίσῃ.
<soph. ot. 1154> οὐχ ὡς τάχος τις τοῦδ' ἀποστρέψει χέρας;
<soph. ot. 1155> δύστηνος, ἀντὶ τοῦ; τί προσχρῄζων μαθεῖν;
<soph. ot. 1156> τὸν παῖδ' ἔδωκας τῷδ' ὃν οὗτος ἱστορεῖ;
<soph. ot. 1157> ἔδωκ': ὀλέσθαι δ' ὤφελον τῇδ' ἡμέρᾳ.
<soph. ot. 1158> ἀλλ' εἰς τόδ' ἥξεις μὴ λέγων γε τοὔνδικον.
<soph. ot. 1159> πολλῷ γε μᾶλλον, ἢν φράσω, διόλλυμαι.
<soph. ot. 1160> ἁνὴρ ὅδ', ὡς ἔοικεν, ἐς τριβὰς ἐλᾷ.
<soph. ot. 1161> οὐ δῆτ' ἔγωγ', ἀλλ' εἶπον, ὡς δοίην, πάλαι.
<soph. ot. 1162> πόθεν λαβών; οἰκεῖον ἢ 'ξ ἄλλου τινός;
<soph. ot. 1163> ἐμὸν μὲν οὐκ ἔγωγ', ἐδεξάμην δέ του.
<soph. ot. 1164> τίνος πολιτῶν τῶνδε κἀκ ποίας στέγης;
<soph. ot. 1165> μὴ πρὸς θεῶν, μή, δέσποθ', ἱστόρει πλέον.
<soph. ot. 1166> ὄλωλας, εἴ σε ταῦτ' ἐρήσομαι πάλιν.
<soph. ot. 1167> τῶν Λαί̈ου τοίνυν τις ἦν γεννημάτων.
<soph. ot. 1168> ἦ δοῦλος ἢ κείνου τις ἐγγενὴς γεγώς;
<soph. ot. 1169> οἴμοι, πρὸς αὐτῷ γ' εἰμὶ τῷ δεινῷ λέγειν.
<soph. ot. 1170> κἄγωγ' ἀκούειν: ἀλλ' ὅμως ἀκουστέον.
<soph. ot. 1171> κείνου γέ τοι δὴ παῖς ἐκλῄζεθ': ἡ δ' ἔσω
<soph. ot. 1172> κάλλιστ' ἂν εἴποι σὴ γυνὴ τάδ' ὡς ἔχει.   ἦ γὰρ δίδωσιν ἥδε σοι;   μάλιστ', ἄναξ.   ὡς πρὸς τί χρείας;   ὡς ἀναλώσαιμί νιν.   τεκοῦσα τλήμων;   θεσφάτων γ' ὄκνῳ κακῶν.   ποίων;   κτενεῖν νιν τοὺς τεκόντας ἦν λόγος.
<soph. ot. 1173> πῶς δῆτ' ἀφῆκας τῷ γέροντι τῷδε σύ;
<soph. ot. 1174> κατοικτίσας, ὦ δέσποθ', ὡς ἄλλην χθόνα
<soph. ot. 1175> δοκῶν ἀποίσειν, αὐτὸς ἔνθεν ἦν: ὁ δὲ
<soph. ot. 1180> κάκ' εἰς μέγιστ' ἔσωσεν. εἰ γὰρ οὗτος εἶ
<soph. ot. 1181> ὅν φησιν οὗτος, ἴσθι δύσποτμος γεγώς.
<soph. ot. 1182> ἰοὺ ἰού: τὰ πάντ' ἂν ἐξήκοι σαφῆ.
<soph. ot. 1183> ὦ φῶς, τελευταῖόν σε προσβλέψαιμι νῦν,
<soph. ot. 1184> ὅστις πέφασμαι φύς τ' ἀφ' ὧν οὐ χρῆν, ξὺν οἷς τ'
<soph. ot. 1185> οὐ χρῆν ὁμιλῶν, οὕς τέ μ' οὐκ ἔδει κτανών.
<soph. ot. 1186> ἰὼ γενεαὶ βροτῶν,
<soph. ot. 1187> ὡς ὑμᾶς ἴσα καὶ τὸ μηδὲν ζώσας ἐναριθμῶ.
<soph. ot. 1188> τίς γάρ, τίς ἀνὴρ πλέον
<soph. ot. 1190> τᾶς εὐδαιμονίας φέρει
<soph. ot. 1191> ἢ τοσοῦτον ὅσον δοκεῖν
<soph. ot. 1192> καὶ δόξαντ' ἀποκλῖναι;
<soph. ot. 1193> τὸν σόν τοι παράδειγμ' ἔχων,
<soph. ot. 1194> τὸν σὸν δαίμονα, τὸν σόν, ὦ τλᾶμον Οἰδιπόδα, βροτῶν
<soph. ot. 1195> οὐδὲν μακαρίζω:
<soph. ot. 1196> ὅστις καθ' ὑπερβολὰν
<soph. ot. 1197> τοξεύσας ἐκράτησε τοῦ πάντ' εὐδαίμονος ὄλβου,
<soph. ot. 1198> ὦ Ζεῦ, κατὰ μὲν φθίσας
<soph. ot. 1199> τὰν γαμψώνυχα παρθένον
<soph. ot. 1200> χρησμῳδόν, θανάτων δ' ἐμᾷ
<soph. ot. 1201> χώρᾳ πύργος ἀνέστα:
<soph. ot. 1201b> ἐξ οὗ καὶ βασιλεὺς καλεῖ
<soph. ot. 1202> ἐμὸς καὶ τὰ μέγιστ' ἐτιμάθης, ταῖς μεγάλαισιν ἐν
<soph. ot. 1203> Θήβαισιν ἀνάσσων.
<soph. ot. 1204> τανῦν δ' ἀκούειν τίς ἀθλιώτερος;
<soph. ot. 1205> τίς ἄταις ἀγρίαις, τίς ἐν πόνοις
<soph. ot. 1206> ξύνοικος ἀλλαγᾷ βίου;
<soph. ot. 1207> ἰὼ κλεινὸν Οἰδίπου κάρα,
<soph. ot. 1208> ἦ στέγας λιμὴν
<soph. ot. 1209> αὑτὸς ἤρκεσεν
<soph. ot. 1210> παιδὶ καὶ πατρὶ θαλαμηπόλῳ πεσεῖν;
<soph. ot. 1210> πῶς ποτε πῶς ποθ' αἱ πατρῷαί ς' ἄλοκες φέρειν, τάλας,
<soph. ot. 1211> σῖγ' ἐδυνάθησαν ἐς τοσόνδε;
<soph. ot. 1212> ἐφηῦρέ ς' ἄκονθ' ὁ πάνθ' ὁρῶν χρόνος,
<soph. ot. 1213> δικάζει τ' ἄγαμον γάμον πάλαι
<soph. ot. 1215> τεκνοῦντα καὶ τεκνούμενον.
<soph. ot. 1216> ἰώ, Λαί̈ειον ὦ τέκνον,
<soph. ot. 1217> εἴθε ς' εἴθε σε
<soph. ot. 1218> μήποτ' εἰδόμαν.
<soph. ot. 1219> δύρομαι γὰρ ὥσπερ ἰάλεμον χέων
<soph. ot. 1220> ἐκ στομάτων. τὸ δ' ὀρθὸν εἰπεῖν, ἀνέπνευσά τ' ἐκ
<soph. ot. 1220> σέθεν
<soph. ot. 1221> καὶ κατεκοίμασα τοὐμὸν ὄμμα.
<soph. ot. 1222> ὦ γῆς μέγιστα τῆσδ' ἀεὶ τιμώμενοι,
<soph. ot. 1223> οἷ', ἔργ' ἀκούσεσθ', οἷα δ' εἰσόψεσθ', ὅσον δ'
<soph. ot. 1225> ἀρεῖσθε πένθος, εἴπερ ἐγγενῶς ἔτι
<soph. ot. 1226> τῶν Λαβδακείων ἐντρέπεσθε δωμάτων.
<soph. ot. 1227> οἶμαι γὰρ οὔτ' ἂν ̓́Ιστρον οὔτε Φᾶσιν ἂν
<soph. ot. 1228> νίψαι καθαρμῷ τήνδε τὴν στέγην, ὅσα
<soph. ot. 1229> κεύθει, τὰ δ' αὐτίκ' εἰς τὸ φῶς φανεῖ κακὰ
<soph. ot. 1230> ἑκόντα κοὐκ ἄκοντα. τῶν δὲ πημονῶν
<soph. ot. 1231> μάλιστα λυποῦς' αἳ φανῶς' αὐθαίρετοι.
<soph. ot. 1232> λείπει μὲν οὐδ' ἃ πρόσθεν εἴδομεν τὸ μὴ οὐ
<soph. ot. 1233> βαρύστον' εἶναι: πρὸς δ' ἐκείνοισιν τί φῄς;
<soph. ot. 1234> ὁ μὲν τάχιστος τῶν λόγων εἰπεῖν τε καὶ
<soph. ot. 1235> μαθεῖν, τέθνηκε θεῖον ̓Ιοκάστης κάρα.
<soph. ot. 1236> ὦ δυστάλαινα, πρὸς τίνος ποτ' αἰτίας;
<soph. ot. 1237> αὐτὴ πρὸς αὑτῆς. τῶν δὲ πραχθέντων τὰ μὲν
<soph. ot. 1238> ἄλγιστ' ἄπεστιν: ἡ γὰρ ὄψις οὐ πάρα.
<soph. ot. 1239> ὅμως δ', ὅσον γε κἀν ἐμοὶ μνήμης ἔνι,
<soph. ot. 1240> πεύσει τὰ κείνης ἀθλίας παθήματα.
<soph. ot. 1241> ὅπως γὰρ ὀργῇ χρωμένη παρῆλθ' ἔσω
<soph. ot. 1242> θυρῶνος, ἵετ' εὐθὺ πρὸς τὰ νυμφικὰ
<soph. ot. 1243> λέχη, κόμην σπῶς' ἀμφιδεξίοις ἀκμαῖς.
<soph. ot. 1244> πύλας δ', ὅπως εἰσῆλθ', ἐπιρράξας' ἔσω
<soph. ot. 1245> καλεῖ τὸν ἤδη Λάϊον πάλαι νεκρόν,
<soph. ot. 1246> μνήμην παλαιῶν σπερμάτων ἔχους', ὑφ' ὧν
<soph. ot. 1247> θάνοι μὲν αὐτός, τὴν δὲ τίκτουσαν λίποι
<soph. ot. 1248> τοῖς οἷσιν αὐτοῦ δύστεκνον παιδουργίαν.
<soph. ot. 1249> γοᾶτο δ' εὐνάς, ἔνθα δύστηνος διπλοῦς
<soph. ot. 1250> ἐξ ἀνδρὸς ἄνδρα καὶ τέκν' ἐκ τέκνων τέκοι.
<soph. ot. 1251> χὤπως μὲν ἐκ τῶνδ' οὐκέτ' οἶδ' ἀπόλλυται:
<soph. ot. 1252> βοῶν γὰρ εἰσέπαισεν Οἰδίπους, ὑφ' οὗ
<soph. ot. 1253> οὐκ ἦν τὸ κείνης ἐκθεάσασθαι κακόν,
<soph. ot. 1254> ἀλλ' εἰς ἐκεῖνον περιπολοῦντ' ἐλεύσσομεν.
<soph. ot. 1255> φοιτᾷ γὰρ ἡμᾶς ἔγχος ἐξαιτῶν πορεῖν,
<soph. ot. 1256> γυναῖκά τ' οὐ γυναῖκα, μητρῴαν δ' ὅπου
<soph. ot. 1257> κίχοι διπλῆν ἄρουραν οὗ τε καὶ τέκνων.
<soph. ot. 1258> λυσσῶντι δ' αὐτῷ δαιμόνων δείκνυσί τις:
<soph. ot. 1259> οὐδεὶς γὰρ ἀνδρῶν, οἳ παρῆμεν ἐγγύθεν.
<soph. ot. 1260> δεινὸν δ' ἀύσας ὡς ὑφηγητοῦ τινος
<soph. ot. 1261> πύλαις διπλαῖς ἐνήλατ', ἐκ δὲ πυθμένων
<soph. ot. 1262> ἔκλινε κοῖλα κλῇθρα κἀμπίπτει στέγῃ.
<soph. ot. 1263> οὗ δὴ κρεμαστὴν τὴν γυναῖκ' ἐσείδομεν,
<soph. ot. 1264> πλεκταῖσιν αἰώραισιν ἐμπεπλεγμένην.
<soph. ot. 1265> ὁ δ' ὡς ὁρᾷ νιν, δεινὰ βρυχηθεὶς τάλας
<soph. ot. 1266> χαλᾷ κρεμαστὴν ἀρτάνην. ἐπεὶ δὲ γῇ
<soph. ot. 1267> ἔκειτο τλήμων, δεινὰ δ' ἦν τἀνθένδ' ὁρᾶν.
<soph. ot. 1268> ἀποσπάσας γὰρ εἱμάτων χρυσηλάτους
<soph. ot. 1269> περόνας ἀπ' αὐτῆς, αἷσιν ἐξεστέλλετο,
<soph. ot. 1270> ἄρας ἔπαισεν ἄρθρα τῶν αὑτοῦ κύκλων,
<soph. ot. 1271> αὐδῶν τοιαῦθ', ὁθούνεκ' οὐκ ὄψοιντό νιν
<soph. ot. 1272> οὔθ' οἷ' ἔπασχεν οὔθ' ὁποῖ' ἔδρα κακά,
<soph. ot. 1273> ἀλλ' ἐν σκότῳ τὸ λοιπὸν οὓς μὲν οὐκ ἔδει
<soph. ot. 1274> ὀψοίαθ', οὓς δ' ἔχρῃζεν οὐ γνωσοίατο.
<soph. ot. 1275> τοιαῦτ' ἐφυμνῶν πολλάκις τε κοὐχ ἅπαξ
<soph. ot. 1276> ἤρασς' ἐπαίρων βλέφαρα. φοίνιαι δ' ὁμοῦ
<soph. ot. 1277> γλῆναι γένει' ἔτελλον, οὐδ' ἀνίεσαν
<soph. ot. 1278> φόνου μυδώσας σταγόνας, ἀλλ' ὁμοῦ μέλας
<soph. ot. 1279> ὄμβρος χαλάζης αἱματοῦς ἐτέγγετο.
<soph. ot. 1280> τάδ' ἐκ δυοῖν ἔρρωγεν, οὐ μόνου κάτα,
<soph. ot. 1280> ἀλλ' ἀνδρὶ καὶ γυναικὶ συμμιγῆ κακά.
<soph. ot. 1281> ὁ πρὶν παλαιὸς δ' ὄλβος ἦν πάροιθε μὲν
<soph. ot. 1282> ὄλβος δικαίως: νῦν δὲ τῇδε θἠμέρᾳ
<soph. ot. 1283> στεναγμός, ἄτη, θάνατος, αἰσχύνη, κακῶν
<soph. ot. 1284> ὅς' ἐστὶ πάντων ὀνόματ', οὐδέν ἐστ' ἀπόν.
<soph. ot. 1285> νῦν δ' ἔσθ' ὁ τλήμων ἐν τίνι σχολῇ κακοῦ;
<soph. ot. 1286> βοᾷ διοίγειν κλῇθρα καὶ δηλοῦν τινα
<soph. ot. 1287> τοῖς πᾶσι Καδμείοισι τὸν πατροκτόνον,
<soph. ot. 1288> τὸν μητέρ'—αὐδῶν ἀνόσι' οὐδὲ ῥητά μοι,
<soph. ot. 1290> ὡς ἐκ χθονὸς ῥίψων ἑαυτὸν οὐδ' ἔτι
<soph. ot. 1291> μενῶν δόμοις ἀραῖος, ὡς ἠράσατο.
<soph. ot. 1292> ῥώμης γε μέντοι καὶ προηγητοῦ τινος
<soph. ot. 1293> δεῖται: τὸ γὰρ νόσημα μεῖζον ἢ φέρειν.
<soph. ot. 1294> δείξει δὲ καὶ σοί: κλῇθρα γὰρ πυλῶν τάδε
<soph. ot. 1295> διοίγεται: θέαμα δ' εἰσόψει τάχα
<soph. ot. 1296> τοιοῦτον οἷον καὶ στυγοῦντ' ἐποικτίσαι.
<soph. ot. 1297> ὦ δεινὸν ἰδεῖν πάθος ἀνθρώποις,
<soph. ot. 1298> ὦ δεινότατον πάντων ὅς' ἐγὼ
<soph. ot. 1299> προσέκυρς' ἤδη. τίς ς', ὦ τλῆμον,
<soph. ot. 1300> προσέβη μανία; τίς ὁ πηδήσας
<soph. ot. 1301> μείζονα δαίμων τῶν μακίστων
<soph. ot. 1302> πρὸς σῇ δυσδαίμονι μοίρᾳ;
<soph. ot. 1303> φεῦ φεῦ, δύσταν':
<soph. ot. 1304> ἀλλ' οὐδ' ἐσιδεῖν δύναμαί σε, θέλων
<soph. ot. 1305> πόλλ' ἀνερέσθαι, πολλὰ πυθέσθαι,
<soph. ot. 1305> πολλὰ δ' ἀθρῆσαι:
<soph. ot. 1306> τοίαν φρίκην παρέχεις μοι.
<soph. ot. 1307> αἰαῖ αἰαῖ, δύστανος ἐγώ,
<soph. ot. 1308> ποῖ γᾶς φέρομαι τλάμων; πᾷ μοι
<soph. ot. 1310> φθογγὰ διαπωτᾶται φοράδην;
<soph. ot. 1311> ἰὼ δαῖμον, ἵν' ἐξήλλου.
<soph. ot. 1312> ἐς δεινὸν οὐδ' ἀκουστὸν οὐδ' ἐπόψιμον.
<soph. ot. 1313> ἰὼ σκότου
<soph. ot. 1314> νέφος ἐμὸν ἀπότροπον, ἐπιπλόμενον ἄφατον,
<soph. ot. 1315> ἀδάματόν τε καὶ δυσούριστον ὄν.
<soph. ot. 1316> οἴμοι,
<soph. ot. 1317> οἴμοι μάλ' αὖθις: οἷον εἰσέδυ μ' ἅμα
<soph. ot. 1318> κέντρων τε τῶνδ' οἴστρημα καὶ μνήμη κακῶν.
<soph. ot. 1319> καὶ θαῦμά γ' οὐδὲν ἐν τοσοῖσδε πήμασιν
<soph. ot. 1320> διπλᾶ σε πενθεῖν καὶ διπλᾶ φορεῖν κακά.
<soph. ot. 1321> ἰὼ φίλος,
<soph. ot. 1322> σὺ μὲν ἐμὸς ἐπίπολος ἔτι μόνιμος: ἔτι γὰρ
<soph. ot. 1323> ὑπομένεις με τὸν τυφλὸν κηδεύων.
<soph. ot. 1324> φεῦ φεῦ.
<soph. ot. 1325> οὐ γάρ με λήθεις, ἀλλὰ γιγνώσκω σαφῶς,
<soph. ot. 1326> καίπερ σκοτεινός, τήν γε σὴν αὐδὴν ὅμως.
<soph. ot. 1327> ὦ δεινὰ δράσας, πῶς ἔτλης τοιαῦτα σὰς
<soph. ot. 1328> ὄψεις μαρᾶναι; τίς ς' ἐπῆρε δαιμόνων;
<soph. ot. 1329> ̓Απόλλων τάδ' ἦν, ̓Απόλλων, φίλοι,
<soph. ot. 1330> ὁ κακὰ κακὰ τελῶν ἐμὰ τάδ' ἐμὰ πάθεα.
<soph. ot. 1331> ἔπαισε δ' αὐτόχειρ νιν οὔτις, ἀλλ' ἐγὼ τλάμων.
<soph. ot. 1332> τί γὰρ ἔδει μ' ὁρᾶν,
<soph. ot. 1335> ὅτῳ γ' ὁρῶντι μηδὲν ἦν ἰδεῖν γλυκύ;
<soph. ot. 1336> ἦν τᾷδ' ὅπωσπερ καὶ σύ φῄς.
<soph. ot. 1337> τί δῆτ' ἐμοὶ βλεπτὸν ἢ
<soph. ot. 1338> στερκτὸν ἢ προσήγορον
<soph. ot. 1339> ἔτ' ἔστ' ἀκούειν ἡδονᾷ φίλοι;
<soph. ot. 1340> ἀπάγετ' ἐκτόπιον ὅ τι τάχιστά με,
<soph. ot. 1341> ἀπάγετ', ὦ φίλοι, τὸν μέγ' ὀλέθριον
<soph. ot. 1342> τὸν καταρατότατον, ἔτι δὲ καὶ θεοῖς
<soph. ot. 1345> ἐχθρότατον βροτῶν.
<soph. ot. 1346> δείλαιε τοῦ νοῦ τῆς τε συμφορᾶς ἴσον,
<soph. ot. 1347> ὡς ς' ἠθέλησα μηδέ γ' ἂν γνῶναί ποτε.
<soph. ot. 1348> ὄλοιθ' ὅστις ἦν, ὃς ἀγρίας πέδας
<soph. ot. 1350> μονάδ' ἐπιποδίας ἔλυς' μ' ἀπό τε φόνου
<soph. ot. 1351> ἔρυτο κἀνέσωσεν, οὐδὲν εἰς χάριν πράσσων.
<soph. ot. 1352> τότε γὰρ ἂν θανὼν
<soph. ot. 1355> οὐκ ἦ φίλοισιν οὐδ' ἐμοὶ τοσόνδ' ἄχος.
<soph. ot. 1356> θέλοντι κἀμοὶ τοῦτ' ἂν ἦν.
<soph. ot. 1357> οὔκουν πατρός γ' ἂν φονεὺς
<soph. ot. 1358> ἦλθον οὐδὲ νυμφίος
<soph. ot. 1359> βροτοῖς ἐκλήθην ὧν ἔφυν ἄπο.
<soph. ot. 1360> νῦν δ' ἄθεος μέν εἰμ', ἀνοσίων δὲ παῖς,
<soph. ot. 1361> ὁμολεχὴς δ' ἀφ' ὧν αὐτὸς ἔφυν τάλας.
<soph. ot. 1365> εἰ δέ τι πρεσβύτερον ἔτι κακοῦ κακόν,
<soph. ot. 1366> τοῦτ' ἔλαχ' Οἰδίπους.
<soph. ot. 1367> οὐκ οἶδ' ὅπως σε φῶ βεβουλεῦσθαι καλῶς:
<soph. ot. 1368> κρείσσων γὰρ ἦσθα μηκέτ' ὢν ἢ ζῶν τυφλός.
<soph. ot. 1369> ὡς μὲν τάδ' οὐχ ὧδ' ἔστ' ἄριστ' εἰργασμένα,
<soph. ot. 1370> μή μ' ἐκδίδασκε, μηδὲ συμβούλευ' ἔτι.
<soph. ot. 1371> ἐγὼ γὰρ οὐκ οἶδ' ὄμμασιν ποίοις βλέπων
<soph. ot. 1372> πατέρα ποτ' ἂν προσεῖδον εἰς ̔́Αιδου μολὼν
<soph. ot. 1373> οὐδ' αὖ τάλαιναν μητέρ', οἷν ἐμοὶ δυοῖν
<soph. ot. 1374> ἔργ' ἐστὶ κρείσσον' ἀγχόνης εἰργασμένα.
<soph. ot. 1375> ἀλλ' ἡ τέκνων δῆτ' ὄψις ἦν ἐφίμερος,
<soph. ot. 1376> βλαστοῦς' ὅπως ἔβλαστε, προσλεύσσειν ἐμοί;
<soph. ot. 1377> οὐ δῆτα τοῖς γ' ἐμοῖσιν ὀφθαλμοῖς ποτε:
<soph. ot. 1378> οὐδ' ἄστυ γ' οὐδὲ πύργος οὐδὲ δαιμόνων
<soph. ot. 1379> ἀγάλμαθ' ἱερά, τῶν ὁ παντλήμων ἐγὼ
<soph. ot. 1380> κάλλιστ' ἀνὴρ εἷς ἔν γε ταῖς Θήβαις τραφεὶς
<soph. ot. 1381> ἀπεστέρης' ἐμαυτόν, αὐτὸς ἐννέπων
<soph. ot. 1382> ὠθεῖν ἅπαντας τὸν ἀσεβῆ, τὸν ἐκ θεῶν
<soph. ot. 1383> φανέντ' ἄναγνον καὶ γένους τοῦ Λαί̈ου.
<soph. ot. 1384> τοιάνδ' ἐγὼ κηλῖδα μηνύσας ἐμὴν
<soph. ot. 1385> ὀρθοῖς ἔμελλον ὄμμασιν τούτους ὁρᾶν;
<soph. ot. 1386> ἥκιστά γ': ἀλλ' εἰ τῆς ἀκουούσης ἔτ' ἦν
<soph. ot. 1387> πηγῆς δι' ὤτων φραγμός, οὐκ ἂν ἐσχόμην
<soph. ot. 1388> τὸ μὴ ἀποκλῇσαι τοὐμὸν ἄθλιον δέμας,
<soph. ot. 1389> ἵν' ἦ τυφλός τε καὶ κλύων μηδέν: τὸ γὰρ
<soph. ot. 1390> τὴν φροντίδ' ἔξω τῶν κακῶν οἰκεῖν γλυκύ.
<soph. ot. 1391> ἰὼ Κιθαιρών, τί μ' ἐδέχου; τί μ' οὐ λαβὼν
<soph. ot. 1392> ἔκτεινας εὐθύς, ὡς ἔδειξα μήποτε
<soph. ot. 1393> ἐμαυτὸν ἀνθρώποισιν ἔνθεν ἦ γεγώς;
<soph. ot. 1394> ὦ Πόλυβε καὶ Κόρινθε καὶ τὰ πάτρια
<soph. ot. 1395> λόγῳ παλαιὰ δώμαθ', οἷον ἆρά με
<soph. ot. 1396> κάλλος κακῶν ὕπουλον ἐξεθρέψατε:
<soph. ot. 1397> νῦν γὰρ κακός τ' ὢν κἀκ κακῶν εὑρίσκομαι.
<soph. ot. 1398> ὦ τρεῖς κέλευθοι καὶ κεκρυμμένη νάπη
<soph. ot. 1399> δρυμός τε καὶ στενωπὸς ἐν τριπλαῖς ὁδοῖς,
<soph. ot. 1400> αἳ τοὐμὸν αἷμα τῶν ἐμῶν χειρῶν ἄπο
<soph. ot. 1401> ἐπίετε πατρός, ἆρά μου μέμνησθ' ἔτι
<soph. ot. 1402> οἷ' ἔργα δράσας ὑμὶν εἶτα δεῦρ' ἰὼν
<soph. ot. 1403> ὁποῖ' ἔπρασσον αὖθις; ᾧ γάμοι γάμοι,
<soph. ot. 1404> ἐφύσαθ' ἡμᾶς, καὶ φυτεύσαντες πάλιν
<soph. ot. 1405> ἀνεῖτε ταὐτοῦ σπέρμα, κἀπεδείξατε
<soph. ot. 1406> πατέρας, ἀδελφούς, παῖδας, αἷμ' ἐμφύλιον,
<soph. ot. 1407> νύμφας, γυναῖκας μητέρας τε, χὠπόσα
<soph. ot. 1408> αἴσχιστ' ἐν ἀνθρώποισιν ἔργα γίγνεται.
<soph. ot. 1409> ἀλλ' οὐ γὰρ αὐδᾶν ἔσθ' ἃ μηδὲ δρᾶν καλόν,
<soph. ot. 1410> ὅπως τάχιστα πρὸς θεῶν ἔξω μέ που
<soph. ot. 1411> καλύψατ' ἢ φονεύσατ' ἢ θαλάσσιον
<soph. ot. 1412> ἐκρίψατ', ἔνθα μήποτ' εἰσόψεσθ' ἔτι.
<soph. ot. 1413> ἴτ', ἀξιώσατ' ἀνδρὸς ἀθλίου θιγεῖν.
<soph. ot. 1414> πίθεσθε, μὴ δείσητε: τἀμὰ γὰρ κακὰ
<soph. ot. 1415> οὐδεὶς οἷός τε πλὴν ἐμοῦ φέρειν βροτῶν.
<soph. ot. 1416> ἀλλ' ὧν ἐπαιτεῖς εἰς δέον πάρεσθ' ὅδε
<soph. ot. 1417> Κρέων τὸ πράσσειν καὶ τὸ βουλεύειν, ἐπεὶ
<soph. ot. 1418> χώρας λέλειπται μοῦνος ἀντὶ σοῦ φύλαξ.
<soph. ot. 1419> οἴμοι, τί δῆτα λέξομεν πρὸς τόνδ' ἔπος;
<soph. ot. 1420> τίς μοι φανεῖται πίστις ἔνδικος; τὰ γὰρ
<soph. ot. 1421> πάρος πρὸς αὐτὸν πάντ' ἐφεύρημαι κακός.
<soph. ot. 1422> οὐχ ὡς γελαστής, Οἰδίπους, ἐλήλυθα,
<soph. ot. 1423> οὐδ' ὡς ὀνειδιῶν τι τῶν πάρος κακῶν.
<soph. ot. 1424> ἀλλ' εἰ τὰ θνητῶν μὴ καταισχύνεσθ' ἔτι
<soph. ot. 1425> γένεθλα, τὴν γοῦν πάντα βόσκουσαν φλόγα
<soph. ot. 1426> αἰδεῖσθ' ἄνακτος ̔Ηλίου, τοιόνδ' ἄγος
<soph. ot. 1427> ἀκάλυπτον οὕτω δεικνύναι, τὸ μήτε γῆ
<soph. ot. 1428> μήτ' ὄμβρος ἱερὸς μήτε φῶς προσδέξεται.
<soph. ot. 1429> ἀλλ' ὡς τάχιστ' ἐς οἶκον ἐσκομίζετε:
<soph. ot. 1430> τοῖς ἐν γένει γὰρ τἀγγενῆ μάλισθ' ὁρᾶν
<soph. ot. 1431> μόνοις τ' ἀκούειν εὐσεβῶς ἔχει κακά.
<soph. ot. 1432> πρὸς θεῶν, ἐπείπερ ἐλπίδος μ' ἀπέσπασας,
<soph. ot. 1433> ἄριστος ἐλθὼν πρὸς κάκιστον ἄνδρ' ἐμέ,
<soph. ot. 1434> πιθοῦ τί μοι: πρὸς σοῦ γὰρ οὐδ' ἐμοῦ φράσω.
<soph. ot. 1435> καὶ τοῦ με χρείας ὧδε λιπαρεῖς τυχεῖν;
<soph. ot. 1436> ῥῖψόν με γῆς ἐκ τῆσδ' ὅσον τάχισθ', ὅπου
<soph. ot. 1437> θνητῶν φανοῦμαι μηδενὸς προσήγορος.
<soph. ot. 1438> ἔδρας' ἂν εὖ τοῦτ' ἴσθ' ἄν, εἰ μὴ τοῦ θεοῦ
<soph. ot. 1439> πρώτιστ' ἔχρῃζον ἐκμαθεῖν τί πρακτέαν.
<soph. ot. 1440> ἀλλ' ἥ γ' ἐκείνου πᾶς' ἐδηλώθη φάτις,
<soph. ot. 1441> τὸν πατροφόντην, τὸν ἀσεβῆ μ' ἀπολλύναι.
<soph. ot. 1442> οὕτως ἐλέχθη ταῦθ': ὅμως δ' ἵν' ἕσταμεν
<soph. ot. 1443> χρείας, ἄμεινον ἐκμαθεῖν τι δραστέον.
<soph. ot. 1444> οὕτως ἄρ' ἀνδρὸς ἀθλίου πεύσεσθ' ὕπερ;
<soph. ot. 1445> καὶ γὰρ σὺ νῦν τἂν τῷ θεῷ πίστιν φέροις.
<soph. ot. 1446> καὶ σοί γ' ἐπισκήπτω τε καὶ προστέψομαι,
<soph. ot. 1447> τῆς μὲν κατ' οἴκους αὐτὸς ὃν θέλεις τάφον
<soph. ot. 1448> θοῦ: καὶ γὰρ ὀρθῶς τῶν γε σῶν τελεῖς ὕπερ:
<soph. ot. 1449> ἐμοῦ δὲ μήποτ' ἀξιωθήτω τόδε
<soph. ot. 1450> πατρῷον ἄστυ ζῶντος οἰκητοῦ τυχεῖν,
<soph. ot. 1451> ἀλλ' ἔα με ναίειν ὄρεσιν, ἔνθα κλῄζεται
<soph. ot. 1452> οὑμὸς Κιθαιρὼν οὗτος, ὃν μήτηρ τέ μοι
<soph. ot. 1453> πατήρ τ' ἐθέσθην ζῶντε κύριον τάφον,
<soph. ot. 1454> ἵν' ἐξ ἐκείνων, οἵ μ' ἀπωλλύτην, θάνω.
<soph. ot. 1455> καίτοι τοσοῦτόν γ' οἶδα, μήτε μ' ἂν νόσον
<soph. ot. 1456> μήτ' ἄλλο πέρσαι μηδέν: οὐ γὰρ ἄν ποτε
<soph. ot. 1457> θνῄσκων ἐσώθην, μὴ 'πί τῳ δεινῷ κακῷ.
<soph. ot. 1458> ἀλλ' ἡ μὲν ἡμῶν μοῖρ', ὅποιπερ εἶς', ἴτω:
<soph. ot. 1459> παίδων δὲ τῶν μὲν ἀρσένων μή μοι, Κρέων,
<soph. ot. 1460> προσθῇ μέριμναν: ἄνδρες εἰσίν, ὥστε μὴ
<soph. ot. 1461> σπάνιν ποτὲ σχεῖν, ἔνθ' ἂν ὦσι, τοῦ βίου:
<soph. ot. 1462> ταῖν δ' ἀθλίαιν οἰκτραῖν τε παρθένοιν ἐμαῖν,
<soph. ot. 1463> αἷν οὔποθ' ἡμὴ χωρὶς ἐστάθη βορᾶς
<soph. ot. 1464> τράπεζ' ἄνευ τοῦδ' ἀνδρός, ἀλλ' ὅσων ἐγὼ
<soph. ot. 1465> ψαύοιμι, πάντων τῶνδ' ἀεὶ μετειχέτην:
<soph. ot. 1466> αἷν μοι μέλεσθαι: καὶ μάλιστα μὲν χεροῖν
<soph. ot. 1467> ψαῦσαί μ' ἔασον κἀποκλαύσασθαι κακά.
<soph. ot. 1468> ἴθ' ὦναξ,
<soph. ot. 1469> ἴθ' ὦ γονῇ γενναῖε: χερσί τἂν θιγὼν
<soph. ot. 1470> δοκοῖμ' ἔχειν σφᾶς, ὥσπερ ἡνίκ' ἔβλεπον.
<soph. ot. 1471> τί φημί;
<soph. ot. 1472> οὐ δὴ κλύω που πρὸς θεῶν τοῖν μοι φίλοιν
<soph. ot. 1473> δακρυρροούντοιν, καί μ' ἐποικτίρας Κρέων
<soph. ot. 1474> ἔπεμψέ μοι τὰ φίλτατ' ἐκγόνοιν ἐμοῖν;
<soph. ot. 1475> λέγω τι;
<soph. ot. 1476> λέγεις: ἐγὼ γὰρ εἰμ' ὁ πορσύνας τάδε,
<soph. ot. 1477> γνοὺς τὴν παροῦσαν τέρψιν, ἥ ς' εἶχεν πάλαι.
<soph. ot. 1478> ἀλλ' εὐτυχοίης, καί σε τῆσδε τῆς ὁδοῦ
<soph. ot. 1479> δαίμων ἄμεινον ἢ 'μὲ φρουρήσας τύχοι.
<soph. ot. 1480> ὦ τέκνα, ποῦ ποτ' ἐστέ; δεῦρ' ἴτ', ἔλθετε
<soph. ot. 1481> ὡς τὰς ἀδελφὰς τάσδε τὰς ἐμὰς χέρας,
<soph. ot. 1482> αἳ τοῦ φυτουργοῦ πατρὸς ὑμὶν ὧδ' ὁρᾶν
<soph. ot. 1483> τὰ πρόσθε λαμπρὰ προυξένησαν ὄμματα:
<soph. ot. 1484> ὃς ὑμίν, ὦ τέκν', οὔθ' ὁρῶν οὔθ' ἱστορῶν
<soph. ot. 1485> πατὴρ ἐφάνθην ἔνθεν αὐτὸς ἠρόθην.
<soph. ot. 1486> καὶ σφὼ δακρύω: προσβλέπειν γὰρ οὐ σθένω:
<soph. ot. 1487> νοούμενος τὰ λοιπὰ τοῦ πικροῦ βίου,
<soph. ot. 1488> οἷον βιῶναι σφὼ πρὸς ἀνθρώπων χρεών.
<soph. ot. 1489> ποίας γὰρ ἀστῶν ἥξετ' εἰς ὁμιλίας,
<soph. ot. 1490> ποίας δ' ἑορτάς, ἔνθεν οὐ κεκλαυμέναι
<soph. ot. 1491> πρὸς οἶκον ἵξεσθ' ἀντὶ τῆς θεωρίας;
<soph. ot. 1492> ἀλλ' ἡνίκ' ἂν δὴ πρὸς γάμων ἥκητ' ἀκμάς,
<soph. ot. 1493> τίς οὗτος ἔσται, τίς παραρρίψει, τέκνα,
<soph. ot. 1494> τοιαῦτ' ὀνείδη λαμβάνων, ἃ ταῖς ἐμαῖς
<soph. ot. 1495> γοναῖσιν ἔσται σφῷν θ' ὁμοῦ δηλήματα;
<soph. ot. 1496> τί γὰρ κακῶν ἄπεστι; τὸν πατέρα πατὴρ
<soph. ot. 1497> ὑμῶν ἔπεφνε: τὴν τεκοῦσαν ἤροσεν,
<soph. ot. 1498> ὅθεν περ αὐτὸς ἐσπάρη, κἀκ τῶν ἴσων
<soph. ot. 1499> ἐκτήσαθ' ὑμᾶς, ὧνπερ αὐτὸς ἐξέφυ.
<soph. ot. 1500> τοιαῦτ' ὀνειδιεῖσθε: κᾆτα τίς γαμεῖ;
<soph. ot. 1501> οὐκ ἔστιν οὐδείς, ὦ τέκν', ἀλλὰ δηλαδὴ
<soph. ot. 1502> χέρσους φθαρῆναι κἀγάμους ὑμᾶς χρεών.
<soph. ot. 1503> ὦ παῖ Μενοικέως, ἀλλ' ἐπεὶ μόνος πατὴρ
<soph. ot. 1504> ταύταιν λέλειψαι, νὼ γάρ, ὣ 'φυτεύσαμεν,
<soph. ot. 1505> ὀλώλαμεν δύ' ὄντε, μή σφε περιίδῃς
<soph. ot. 1506> πτωχὰς ἀνάνδρους ἐκγενεῖς ἀλωμένας,
<soph. ot. 1507> μηδ' ἐξισώσῃς τάσδε τοῖς ἐμοῖς κακοῖς.
<soph. ot. 1508> ἀλλ' οἴκτισόν σφας, ὧδε τηλικάσδ' ὁρῶν
<soph. ot. 1509> πάντων ἐρήμους, πλὴν ὅσον τὸ σὸν μέρος.
<soph. ot. 1510> ξύννευσον, ὦ γενναῖε, σῇ ψαύσας χερί.
<soph. ot. 1511> πόλλ' ἂν παρῄνουν: νῦν δὲ τοῦτ' εὔχεσθέ μοι,
<soph. ot. 1512> οὗ καιρὸς ἐᾷ ζῆν, τοῦ βίου δὲ λῴονος
<soph. ot. 1513> ὑμᾶς κυρῆσαι τοῦ φυτεύσαντος πατρός.
<soph. ot. 1515> ἅλις ἵν' ἐξήκεις δακρύων: ἀλλ' ἴθι στέγης ἔσω.     πειστέον, κεἰ μηδὲν ἡδύ.   πάντα γὰρ καιρῷ καλά.   οἶσθ' ἐφ' οἷς οὖν εἶμι;   λέξεις, καὶ τότ' εἴσομαι κλύων.   γῆς μ' ὅπως πέμψεις ἄποικον.   τοῦ θεοῦ μ' αἰτεῖς δόσιν.   ἀλλὰ θεοῖς γ' ἔχθιστος ἥκω.   τοιγαροῦν τεύξει τάχα.   φῂς τάδ' οὖν;   ἃ μὴ φρονῶ γὰρ οὐ φιλῶ λέγειν μάτην.   ἄπαγέ νύν μ' ἐντεῦθεν ἤδη.   στεῖχέ νυν, τέκνων δ' ἀφοῦ.   μηδαμῶς ταύτας γ' ἕλῃ μου.   πάντα μὴ βούλου κρατεῖν:
<soph. ot. 1516> καὶ γὰρ ἁκράτησας οὔ σοι τῷ βίῳ ξυνέσπετο.
<soph. ot. 1517> ὦ πάτρας Θήβης ἔνοικοι, λεύσσετ', Οἰδίπους ὅδε,
<soph. ot. 1525> ὃς τὰ κλείν' αἰνίγματ' ᾔδει καὶ κράτιστος ἦν ἀνήρ,
<soph. ot. 1526> οὗ τίς οὐ ζήλῳ πολιτῶν ἦν τύχαις ἐπιβλέπων,
<soph. ot. 1527> εἰς ὅσον κλύδωνα δεινῆς συμφορᾶς ἐλήλυθεν.
<soph. ot. 1528> ὥστε θνητὸν ὄντα κείνην τὴν τελευταίαν ἰδεῖν
<soph. ot. 1529> ἡμέραν ἐπισκοποῦντα μηδέν' ὀλβίζειν, πρὶν ἂν
<soph. ot. 1530> τέρμα τοῦ βίου περάσῃ μηδὲν ἀλγεινὸν παθών.
