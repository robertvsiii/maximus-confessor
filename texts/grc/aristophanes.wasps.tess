<aristoph. wasps. 1> Οὗτος τί πάσχεις ὦ κακόδαιμον Ξανθία;
<aristoph. wasps. 2> φυλακὴν καταλύειν νυκτερινὴν διδάσκομαι.
<aristoph. wasps. 3> κακὸν ἆρα ταῖς πλευραῖς τι προὐφείλεις μέγα.
<aristoph. wasps. 4> ἆρ' οἶσθά γ' οἷον κνώδαλον φυλάττομεν;
<aristoph. wasps. 5> οἶδ', ἀλλ' ἐπιθυμῶ σμικρὸν ἀπομερμηρίσαι.
<aristoph. wasps. 6> σὺ δ' οὖν παρακινδύνευ', ἐπεὶ καὐτοῦ γ' ἐμοῦ
<aristoph. wasps. 7> κατὰ τοῖν κόραιν ὕπνου τι καταχεῖται γλυκύ.
<aristoph. wasps. 8> ἀλλ' ἦ παραφρονεῖς ἐτεὸν ἢ κορυβαντιᾷς;
<aristoph. wasps. 9> οὔκ, ἀλλ' ὕπνος μ' ἔχει τις ἐκ Σαβαζίου.
<aristoph. wasps. 10> τὸν αὐτὸν ἄρ' ἐμοὶ βουκολεῖς Σαβάζιον.
<aristoph. wasps. 11> κἀμοὶ γὰρ ἀρτίως ἐπεστρατεύσατο
<aristoph. wasps. 12> Μῆδός τις ἐπὶ τὰ βλέφαρα νυστακτὴς ὕπνος:
<aristoph. wasps. 13> καὶ δῆτ' ὄναρ θαυμαστὸν εἶδον ἀρτίως.
<aristoph. wasps. 14> κἄγωγ' ἀληθῶς οἷον οὐδεπώποτε.
<aristoph. wasps. 15> ἀτὰρ σὺ λέξον πρότερος.   ἐδόκουν αἰετὸν
<aristoph. wasps. 16> καταπτόμενον ἐς τὴν ἀγορὰν μέγαν πάνυ
<aristoph. wasps. 17> ἀναρπάσαντα τοῖς ὄνυξιν ἀσπίδα
<aristoph. wasps. 18> φέρειν ἐπίχαλκον ἀνεκὰς ἐς τὸν οὐρανόν,
<aristoph. wasps. 19> κἄπειτα ταύτην ἀποβαλεῖν Κλεώνυμον.
<aristoph. wasps. 20> οὐδὲν ἄρα γρίφου διαφέρει Κλεώνυμος.
<aristoph. wasps. 21> πῶς δή;   προσερεῖ τις τοῖσι συμπόταις, λέγων
<aristoph. wasps. 22> “τί ταὐτὸν ἐν γῇ τ' ἀπέβαλεν κἀν οὐρανῷ
<aristoph. wasps. 23> κἀν τῇ θαλάττῃ θηρίον τὴν ἀσπίδα;”
<aristoph. wasps. 24> οἴμοι τί δῆτά μοι κακὸν γενήσεται
<aristoph. wasps. 25> ἰδόντι τοιοῦτον ἐνύπνιον;   μὴ φροντίσῃς.
<aristoph. wasps. 26> οὐδὲν γὰρ ἔσται δεινὸν οὐ μὰ τοὺς θεούς.
<aristoph. wasps. 27> δεινόν γέ ποὔστ' ἄνθρωπος ἀποβαλὼν ὅπλα.
<aristoph. wasps. 28> ἀτὰρ σὺ τὸ σὸν αὖ λέξον.   ἀλλ' ἐστὶν μέγα.
<aristoph. wasps. 29> περὶ τῆς πόλεως γάρ ἐστι τοῦ σκάφους ὅλου.
<aristoph. wasps. 30> λέγε νυν ἀνύσας τι τὴν τρόπιν τοῦ πράγματος.
<aristoph. wasps. 31> ἔδοξέ μοι περὶ πρῶτον ὕπνον ἐν τῇ πυκνὶ
<aristoph. wasps. 32> ἐκκλησιάζειν πρόβατα συγκαθήμενα,
<aristoph. wasps. 33> βακτηρίας ἔχοντα καὶ τριβώνια:
<aristoph. wasps. 34> κἄπειτα τούτοις τοῖς προβάτοισι μοὐδόκει
<aristoph. wasps. 35> δημηγορεῖν φάλαινα πανδοκεύτρια,
<aristoph. wasps. 36> ἔχουσα φωνὴν ἐμπεπρησμένης ὑός.
<aristoph. wasps. 37> αἰβοῖ.   τί ἔστι;   παῦε παῦε, μὴ λέγε:
<aristoph. wasps. 38> ὄζει κάκιστον τοὐνύπνιον βύρσης σαπρᾶς.
<aristoph. wasps. 39> εἶθ' ἡ μιαρὰ φάλαιν' ἔχουσα τρυτάνην
<aristoph. wasps. 40> ἵστη βόειον δημόν.   οἴμοι δείλαιος:
<aristoph. wasps. 41> τὸν δῆμον ἡμῶν βούλεται διιστάναι.
<aristoph. wasps. 42> ἐδόκει δέ μοι Θέωρος αὐτῆς πλησίον
<aristoph. wasps. 43> χαμαὶ καθῆσθαι τὴν κεφαλὴν κόρακος ἔχων.
<aristoph. wasps. 44> εἶτ' ̓Αλκιβιάδης εἶπε πρός με τραυλίσας,
<aristoph. wasps. 45> “ὁλᾷς; Θέωλος τὴν κεφαλὴν κόλακος ἔχει.”
<aristoph. wasps. 46> ὀρθῶς γε τοῦτ' ̓Αλκιβιάδης ἐτραύλισεν.
<aristoph. wasps. 47> οὔκουν ἐκεῖν' ἀλλόκοτον, ὁ Θέωρος κόραξ
<aristoph. wasps. 48> γιγνόμενος;   ἥκιστ', ἀλλ' ἄριστον.   πῶς;   ὅπως;
<aristoph. wasps. 49> ἄνθρωπος ὢν εἶτ' ἐγένετ' ἐξαίφνης κόραξ:
<aristoph. wasps. 50> οὔκουν ἐναργὲς τοῦτο συμβαλεῖν, ὅτι
<aristoph. wasps. 51> ἀρθεὶς ἀφ' ἡμῶν ἐς κόρακας οἰχήσεται;
<aristoph. wasps. 52> εἶτ' οὐκ ἐγὼ δοὺς δύ' ὀβολὼ μισθώσομαι
<aristoph. wasps. 53> οὕτως ὑποκρινόμενον σοφῶς ὀνείρατα;
<aristoph. wasps. 54> φέρε νυν κατείπω τοῖς θεαταῖς τὸν λόγον,
<aristoph. wasps. 55> ὀλίγ' ἄτθ' ὑπειπὼν πρῶτον αὐτοῖσιν ταδί,
<aristoph. wasps. 56> μηδὲν παρ' ἡμῶν προσδοκᾶν λίαν μέγα,
<aristoph. wasps. 57> μηδ' αὖ γέλωτα Μεγαρόθεν κεκλεμμένον.
<aristoph. wasps. 58> ἡμῖν γὰρ οὐκ ἔστ' οὔτε κάρυ' ἐκ φορμίδος
<aristoph. wasps. 59> δούλω διαρριπτοῦντε τοῖς θεωμένοις,
<aristoph. wasps. 60> οὔθ' ̔Ηρακλῆς τὸ δεῖπνον ἐξαπατώμενος,
<aristoph. wasps. 61> οὐδ' αὖθις ἀνασελγαινόμενος Εὐριπίδης:
<aristoph. wasps. 62> οὐδ' εἰ Κλέων γ' ἔλαμψε τῆς τύχης χάριν,
<aristoph. wasps. 63> αὖθις τὸν αὐτὸν ἄνδρα μυττωτεύσομεν.
<aristoph. wasps. 64> ἀλλ' ἔστιν ἡμῖν λογίδιον γνώμην ἔχον,
<aristoph. wasps. 65> ὑμῶν μὲν αὐτῶν οὐχὶ δεξιώτερον,
<aristoph. wasps. 66> κωμῳδίας δὲ φορτικῆς σοφώτερον.
<aristoph. wasps. 67> ἔστιν γὰρ ἡμῖν δεσπότης ἐκεινοσὶ
<aristoph. wasps. 68> ἅνω καθεύδων, ὁ μέγας, οὑπὶ τοῦ τέγους.
<aristoph. wasps. 69> οὗτος φυλάττειν τὸν πατέρ' ἐπέταξε νῷν,
<aristoph. wasps. 70> ἔνδον καθείρξας, ἵνα θύραζε μὴ 'ξίῃ.
<aristoph. wasps. 71> νόσον γὰρ ὁ πατὴρ ἀλλόκοτον αὐτοῦ νοσεῖ,
<aristoph. wasps. 72> ἣν οὐδ' ἂν εἷς γνοίη ποτ' οὐδ' ἂν ξυμβάλοι
<aristoph. wasps. 73> εἰ μὴ πύθοιθ' ἡμῶν: ἐπεὶ τοπάζετε.
<aristoph. wasps. 74> ̓Αμυνίας μὲν ὁ Προνάπους φής' οὑτοσὶ
<aristoph. wasps. 75> εἶναι φιλόκυβον αὐτόν: ἀλλ' οὐδὲν λέγει.
<aristoph. wasps. 76> μὰ Δί', ἀλλ' ἀφ' αὑτοῦ τὴν νόσον τεκμαίρεται.
<aristoph. wasps. 77> οὔκ, ἀλλὰ “φιλο” μέν ἐστιν ἀρχὴ τοῦ κακοῦ.
<aristoph. wasps. 78> ὁδὶ δέ φησι Σωσίας πρὸς Δερκύλον
<aristoph. wasps. 79> εἶναι φιλοπότην αὐτόν.   οὐδαμῶς γ', ἐπεὶ
<aristoph. wasps. 80> αὕτη γε χρηστῶν ἐστιν ἀνδρῶν ἡ νόσος.
<aristoph. wasps. 81> Νικόστρατος δ' αὖ φησιν ὁ Σκαμβωνίδης
<aristoph. wasps. 82> εἶναι φιλοθύτην αὐτὸν ἢ φιλόξενον.
<aristoph. wasps. 83> μὰ τὸν κύν' ὦ Νικόστρατ' οὐ φιλόξενος,
<aristoph. wasps. 84> ἐπεὶ καταπύγων ἐστὶν ὅ γε Φιλόξενος.
<aristoph. wasps. 85> ἄλλως φλυαρεῖτ': οὐ γὰρ ἐξευρήσετε.
<aristoph. wasps. 86> εἰ δὴ 'πιθυμεῖτ' εἰδέναι, σιγᾶτε νῦν.
<aristoph. wasps. 87> φράσω γὰρ ἤδη τὴν νόσον τοῦ δεσπότου.
<aristoph. wasps. 88> φιληλιαστής ἐστιν ὡς οὐδεὶς ἀνήρ,
<aristoph. wasps. 89> ἐρᾷ τε τούτου, τοῦ δικάζειν, καὶ στένει
<aristoph. wasps. 90> ἢν μὴ 'πὶ τοῦ πρώτου καθίζηται ξύλου.
<aristoph. wasps. 91> ὕπνου δ' ὁρᾷ τῆς νυκτὸς οὐδὲ πασπάλην.
<aristoph. wasps. 92> ἢν δ' οὖν καταμύσῃ κἂν ἄχνην, ὅμως ἐκεῖ
<aristoph. wasps. 93> ὁ νοῦς πέτεται τὴν νύκτα περὶ τὴν κλεψύδραν.
<aristoph. wasps. 94> ὑπὸ τοῦ δὲ τὴν ψῆφόν γ' ἔχειν εἰωθέναι
<aristoph. wasps. 95> τοὺς τρεῖς ξυνέχων τῶν δακτύλων ἀνίσταται,
<aristoph. wasps. 96> ὥσπερ λιβανωτὸν ἐπιτιθεὶς νουμηνίᾳ.
<aristoph. wasps. 97> καὶ νὴ Δί' ἢν ἴδῃ γέ που γεγραμμένον
<aristoph. wasps. 98> υἱὸν Πυριλάμπους ἐν θύρᾳ Δῆμον καλόν,
<aristoph. wasps. 99> ἰὼν παρέγραψε πλησίον “κημὸς καλός.”
<aristoph. wasps. 100> τὸν ἀλεκτρυόνα δ', ὃς ᾖδ' ἀφ' ἑσπέρας, ἔφη
<aristoph. wasps. 101> ὄψ' ἐξεγείρειν αὐτὸν ἀναπεπεισμένον,
<aristoph. wasps. 102> παρὰ τῶν ὑπευθύνων ἔχοντα χρήματα.
<aristoph. wasps. 103> εὐθὺς δ' ἀπὸ δορπηστοῦ κέκραγεν ἐμβάδας,
<aristoph. wasps. 104> κἄπειτ' ἐκεῖς' ἐλθὼν προκαθεύδει πρῲ πάνυ,
<aristoph. wasps. 105> ὥσπερ λεπὰς προσεχόμενος τῷ κίονι.
<aristoph. wasps. 106> ὑπὸ δυσκολίας δ' ἅπασι τιμῶν τὴν μακρὰν
<aristoph. wasps. 107> ὥσπερ μέλιττ' ἢ βομβυλιὸς εἰσέρχεται
<aristoph. wasps. 108> ὑπὸ τοῖς ὄνυξι κηρὸν ἀναπεπλασμένος.
<aristoph. wasps. 109> ψήφων δὲ δείσας μὴ δεηθείη ποτέ,
<aristoph. wasps. 110> ἵν' ἔχοι δικάζειν, αἰγιαλὸν ἔνδον τρέφει.
<aristoph. wasps. 111> τοιαῦτ' ἀλύει: νουθετούμενος δ' ἀεὶ
<aristoph. wasps. 112> μᾶλλον δικάζει. τοῦτον οὖν φυλάττομεν
<aristoph. wasps. 113> μοχλοῖσιν ἐνδήσαντες, ὡς ἂν μὴ 'ξίῃ.
<aristoph. wasps. 114> ὁ γὰρ υἱὸς αὐτοῦ τὴν νόσον βαρέως φέρει.
<aristoph. wasps. 115> καὶ πρῶτα μὲν λόγοισι παραμυθούμενος
<aristoph. wasps. 116> ἀνέπειθεν αὐτὸν μὴ φορεῖν τριβώνιον
<aristoph. wasps. 117> μηδ' ἐξιέναι θύραζ', ὁ δ' οὐκ ἐπείθετο.
<aristoph. wasps. 118> εἶτ' αὐτὸν ἀπέλου κἀκάθαιρ', ὁ δ' οὐ μάλα.
<aristoph. wasps. 119> μετὰ τοῦτ' ἐκορυβάντιζ', ὁ δ' αὐτῷ τυμπάνῳ
<aristoph. wasps. 120> ᾄξας ἐδίκαζεν ἐς τὸ καινὸν ἐμπεσών.
<aristoph. wasps. 121> ὅτε δῆτα ταύταις ταῖς τελεταῖς οὐκ ὠφέλει,
<aristoph. wasps. 122> διέπλευσεν εἰς Αἴγιναν, εἶτα ξυλλαβὼν
<aristoph. wasps. 123> νύκτωρ κατέκλινεν αὐτὸν εἰς ̓Ασκληπιοῦ,
<aristoph. wasps. 124> ὁ δ' ἀνεφάνη κνεφαῖος ἐπὶ τῇ κιγκλίδι.
<aristoph. wasps. 125> ἐντεῦθεν οὐκέτ' αὐτὸν ἐξεφρίεμεν,
<aristoph. wasps. 126> ὁ δ' ἐξεδίδρασκε διά τε τῶν ὑδρορροῶν
<aristoph. wasps. 127> καὶ τῶν ὀπῶν: ἡμεῖς δ' ὅς' ἦν τετρημένα
<aristoph. wasps. 128> ἐνεβύσαμεν ῥακίοισι κἀπακτώσαμεν,
<aristoph. wasps. 129> ὁ δ' ὡσπερεὶ κολοιὸς αὑτῷ παττάλους
<aristoph. wasps. 130> ἐνέκρουεν ἐς τὸν τοῖχον, εἶτ' ἐξήλλετο.
<aristoph. wasps. 131> ἡμεῖς δὲ τὴν αὐλὴν ἅπασαν δικτύοις
<aristoph. wasps. 132> καταπετάσαντες ἐν κύκλῳ φυλάττομεν.
<aristoph. wasps. 133> ἔστιν δ' ὄνομα τῷ μὲν γέροντι Φιλοκλέων
<aristoph. wasps. 134> ναὶ μὰ Δία, τῷ δ' υἱεῖ γε τῳδὶ Βδελυκλέων,
<aristoph. wasps. 135> ἔχων τρόπους φρυαγμοσεμνάκους τίνας.
<aristoph. wasps. 136> ὦ Ξανθία καὶ Σωσία, καθεύδετε;
<aristoph. wasps. 137> οἴμοι.   τί ἔστι;   Βδελυκλέων ἀνίσταται.
<aristoph. wasps. 138> οὐ περιδραμεῖται σφῷν ταχέως δεῦρ' ἅτερος;
<aristoph. wasps. 139> ὁ γὰρ πατὴρ ἐς τὸν ἰπνὸν εἰσελήλυθε
<aristoph. wasps. 140> καὶ μυσπολεῖ τι καταδεδυκώς. ἀλλ' ἄθρει
<aristoph. wasps. 141> κατὰ τῆς πυέλου τὸ τρῆμ' ὅπως μὴ 'κδύσεται:
<aristoph. wasps. 142> σὺ δὲ τῇ θύρᾳ πρόσκεισο.   ταῦτ' ὦ δέσποτα.
<aristoph. wasps. 143> ἄναξ Πόσειδον τί ποτ' ἄρ' ἡ κάπνη ψοφεῖ;
<aristoph. wasps. 144> οὗτος τίς εἶ σύ;   καπνὸς ἔγωγ' ἐξέρχομαι.
<aristoph. wasps. 145> καπνός; φέρ' ἴδω ξύλου τίνος σύ.   συκίνου.
<aristoph. wasps. 146> νὴ τὸν Δί' ὅσπερ γ' ἐστὶ δριμύτατος καπνῶν.
<aristoph. wasps. 147> ἀτὰρ οὐκέτ' ἐρρήσεις γε, ποῦ 'σθ' ἡ τηλία;
<aristoph. wasps. 148> δύου πάλιν: φέρ' ἐπαναθῶ σοι καὶ ξύλον.
<aristoph. wasps. 149> ἐνταῦθά νυν ζήτει τιν' ἀλλην μηχανήν.
<aristoph. wasps. 150> ἀτὰρ ἄθλιός γ' εἴιμ' ὡς ἕτερός γ' οὐδεὶς ἀνήρ,
<aristoph. wasps. 151> ὅστις πατρὸς νυνὶ Καπνίου κεκλήσομαι.
<aristoph. wasps. 152> ὅδε τὴν θύραν ὠθεῖ:   πιέζέ νυν σφόδρα,
<aristoph. wasps. 153> εὖ κἀνδρικῶς: κἀγὼ γὰρ ἐνταῦθ' ἔρχομαι.
<aristoph. wasps. 154> καὶ τῆς κατακλῇδος ἐπιμελοῦ, καὶ τοῦ μοχλοῦ
<aristoph. wasps. 155> φύλατθ' ὅπως μὴ τὴν βάλανον ἐκτρώξεται.
<aristoph. wasps. 156> τί δράσετ'; οὐκ ἐκφρήσετ' ὦ μιαρώτατοι
<aristoph. wasps. 157> δικάσοντά μ', ἀλλ' ἐκφεύξεται Δρακοντίδης;
<aristoph. wasps. 158> σὺ δὲ τοῦτο βαρέως ἂν φέροις;   ὁ γὰρ θεὸς
<aristoph. wasps. 159> μαντευομένῳ μοὔχρησεν ἐν Δελφοῖς ποτέ,
<aristoph. wasps. 160> ὅταν τις ἐκφύγῃ μ' ἀποσκλῆναι τότε.
<aristoph. wasps. 161> ̓́Απολλον ἀποτρόπαιε τοῦ μαντεύματος.
<aristoph. wasps. 162> ἴθ' ἀντιβολῶ ς' ἔκφρες με, μὴ διαρραγῶ.
<aristoph. wasps. 163> μὰ τὸν Ποσειδῶ Φιλοκλέων οὐδέποτέ γε.
<aristoph. wasps. 164> διατρώξομαι τοίνυν ὀδὰξ τὸ δίκτυον.
<aristoph. wasps. 165> ἀλλ' οὐκ ἔχεις ὀδόντας.   οἴμοι δείλαιος:
<aristoph. wasps. 166> τῶς ἄν ς' ἀποκτείναιμι; πῶς; δότε μοι ξίφος
<aristoph. wasps. 167> ὅπως τάχιστ', ἢ πινάκιον τιμητικόν.
<aristoph. wasps. 168> ἅνθρωπος οὗτος μέγα τι δρασείει κακόν.
<aristoph. wasps. 169> μὰ τὸν Δί' οὐ δῆτ', ἀλλ' ἀποδόσθαι βούλομαι
<aristoph. wasps. 170> τὸν ὄνον ἄγων αὐτοῖσι τοῖς κανθηλίοις:
<aristoph. wasps. 171> νουμηνία γάρ ἐστιν.   οὔκουν κἂν ἐγὼ
<aristoph. wasps. 172> αὐτὸν ἀποδοίμην δῆτ' ἄν;   οὐχ ὥσπερ γ' ἐγώ.
<aristoph. wasps. 173> μὰ Δί' ἀλλ' ἄμεινον.   ἀλλὰ τὸν ὄνον ἔξαγε.
<aristoph. wasps. 174> οἵαν πρόφασιν καθῆκεν, ὡς εἰρωνικῶς,
<aristoph. wasps. 175> ἵν' αὐτὸν ἐκπέμψειας.   ἀλλ' οὐκ ἔσπασεν
<aristoph. wasps. 176> ταύτῃ γ': ἐγὼ γὰρ ᾐσθόμην τεχνωμένου.
<aristoph. wasps. 177> ἀλλ' εἰσιών μοι τὸν ὄνον ἐξάγειν δοκῶ
<aristoph. wasps. 178> ὅπως ἂν ὁ γέρων μηδὲ παρακύψῃ πάλιν.
<aristoph. wasps. 179> κάνθων τί κλάεις; ὅτι πεπράσει τήμερον;
<aristoph. wasps. 180> βάδιζε θᾶττον. τί στένεις, εἰ μὴ φέρεις
<aristoph. wasps. 181> ̓Οδυσσέα τιν';   ἀλλὰ ναὶ μὰ Δία φέρει
<aristoph. wasps. 182> κάτω γε τουτονί τιν' ὑποδεδυκότα.
<aristoph. wasps. 183> ποῖον; φέρ' ἴδωμαι τουτονί. τουτὶ τί ἦν;
<aristoph. wasps. 184> τίς εἶ ποτ' ὦνθρωπ' ἐτεόν;   Οὖτις νὴ Δία.
<aristoph. wasps. 185> Οὖτις σύ; ποδαπός;   ̓́Ιθακος ̓Αποδρασιππίδου.
<aristoph. wasps. 186> Οὖτις μὰ τὸν Δί' οὔτι χαιρήσων γε σύ.
<aristoph. wasps. 187> ὕφελκε θᾶττον αὐτόν. ὦ μιαρώτατος
<aristoph. wasps. 188> ἵν' ὑποδέδυκεν: ὥστ' ἔμοιγ' ἰνδάλλεται
<aristoph. wasps. 189> ὁμοιότατος κλητῆρος εἶναι πωλίῳ.
<aristoph. wasps. 190> εἰ μή μ' ἐάσεθ' ἥσυχον, μαχούμεθα.
<aristoph. wasps. 191> περὶ τοῦ μαχεῖ νῷν δῆτα;   περὶ ὄνου σκιᾶς.
<aristoph. wasps. 192> πονηρὸς εἶ πόρρω τέχνης καὶ παράβολος.
<aristoph. wasps. 193> ἐγὼ πονηρός; οὐ μὰ Δί' ἀλλ' οὐκ οἶσθα σὺ
<aristoph. wasps. 194> νῦν μ' ὄντ' ἄριστον: ἀλλ' ἴσως, ὅταν φάγῃς
<aristoph. wasps. 195> ὑπογάστριον γέροντος ἡλιαστικοῦ.
<aristoph. wasps. 196> ὤθει τὸν ὄνον καὶ σαυτὸν ἐς τὴν οἰκίαν.
<aristoph. wasps. 197> ὦ ξυνδικασταὶ καὶ Κλέων ἀμύνατε.
<aristoph. wasps. 198> ἔνδον κέκραχθι τῆς θύρας κεκλῃμένης.
<aristoph. wasps. 199> ὤθει σὺ πολλοὺς τῶν λίθων πρὸς τὴν θύραν,
<aristoph. wasps. 200> καὶ τὴν βάλανον ἔμβαλλε πάλιν ἐς τὸν μοχλόν,
<aristoph. wasps. 201> καὶ τῇ δοκῷ προσθεὶς τὸν ὅλμον τὸν μέγαν
<aristoph. wasps. 202> ἀνύσας τι προσκύλισον.   οἴμοι δείλαιος:
<aristoph. wasps. 203> πόθεν ποτ' ἐμπέπτωκέ μοι τὸ βωλίον;
<aristoph. wasps. 204> ἴσως ἄνωθεν μῦς ἐνέβαλέ σοί ποθεν.
<aristoph. wasps. 205> μῦς; οὐ μὰ Δί' ἀλλ' ὑποδυόμενός τις οὑτοσὶ
<aristoph. wasps. 206> ὑπὸ τῶν κεραμίδων ἡλιαστὴς ὀροφίας.
<aristoph. wasps. 207> οἴμοι κακοδαίμων, στροῦθος ἁνὴρ γίγνεται:
<aristoph. wasps. 208> ἐκπτήσεται. ποῦ ποῦ 'στί μοι τὸ δίκτυον;
<aristoph. wasps. 209> σοῦ σοῦ, πάλιν σοῦ. νὴ Δί' ἦ μοι κρεῖττον ἦν
<aristoph. wasps. 210> τηρεῖν Σκιώνην ἀντὶ τούτου τοῦ πατρός.
<aristoph. wasps. 211> ἄγε νυν, ἐπειδὴ τουτονὶ σεσοβήκαμεν,
<aristoph. wasps. 212> κοὐκ ἔσθ' ὅπως διαδὺς ἂν ἡμᾶς ἔτι λάθοι,
<aristoph. wasps. 213> τί οὐκ ἀπεκοιμήθημεν ὅσον ὅσον στίλην;
<aristoph. wasps. 214> ἀλλ' ὦ πόνηρ' ἥξουσιν ὀλίγον ὕστερον
<aristoph. wasps. 215> οἱ ξυνδικασταὶ παρακαλοῦντες τουτονὶ
<aristoph. wasps. 216> τὸν πατέρα.   τίλέγεις; ἀλλὰ νῦν γ' ὄρθρος βαθύς.
<aristoph. wasps. 217> νὴ τὸν Δί', ὀψὲ γοῦν ἀνεστήκασι νῦν.
<aristoph. wasps. 218> ὡς ἀπὸ μέσων νυκτῶν γε παρακαλοῦς' ἀεί,
<aristoph. wasps. 219> λύχνους ἔχοντες καὶ μινυρίζοντες μέλη
<aristoph. wasps. 220> ἀρχαῖα μελισιδωνοφρυνιχήρατα,
<aristoph. wasps. 221> οἷς ἐκκαλοῦνται τοῦτον.   οὐκοῦν, ἢν δέῃ,
<aristoph. wasps. 222> ἤδη ποτ' αὐτοὺς τοῖς λίθοις βαλλήσομεν.
<aristoph. wasps. 223> ἀλλ' ὦ πόνηρε τὸ γένος ἤν τις ὀργίσῃ
<aristoph. wasps. 224> τὸ τῶν γερόντων, ἔσθ' ὅμοιον σφηκιᾷ.
<aristoph. wasps. 225> ἔχουσι γὰρ καὶ κέντρον ἐκ τῆς ὀσφύος
<aristoph. wasps. 226> ὀξύτατον, ᾧ κεντοῦσι, καὶ κεκραγότες
<aristoph. wasps. 227> πηδῶσι καὶ βάλλουσιν ὥσπερ φέψαλοι.
<aristoph. wasps. 228> μὴ φροντίσῃς: ἐὰν ἐγὼ λίθους ἔχω,
<aristoph. wasps. 229> πολλῶν δικαστῶν σφηκιὰν διασκεδῶ.
<aristoph. wasps. 230> χώρει πρόβαιν' ἐρρωμένως. ὦ Κωμία βραδύνεις.
<aristoph. wasps. 231> μὰ τὸν Δί' οὐ μέντοι πρὸ τοῦ γ', ἀλλ' ἦσθ' ἱμὰς κύνειος:
<aristoph. wasps. 232> νυνὶ δὲ κρείττων ἐστί σου Χαρινάδης βαδίζειν.
<aristoph. wasps. 233> ὦ Στρυμόδωρε Κονθυλεῦ, βέλτιστε συνδικαστῶν,
<aristoph. wasps. 234> Εὐεργίδης ἆρ' ἐστί που 'νταῦθ' ἢ Χάβης ὁ Φλυεύς;
<aristoph. wasps. 235> πάρεσθ' ὃ δὴ λοιπόν γ' ἔτ' ἐστίν, ἀππαπαῖ παπαιάξ,
<aristoph. wasps. 236> ἥβης ἐκείνης ἡνίκ' ἐν Βυζαντίῳ ξυνῆμεν
<aristoph. wasps. 237> φρουροῦντ' ἐγώ τε καὶ σύ: κᾆτα περιπατοῦντε νύκτωρ
<aristoph. wasps. 238> τῆς ἀρτοπώλιδος λαθόντ' ἐκλέψαμεν τὸν ὅλμον,
<aristoph. wasps. 239> κᾆθ' ἥψομεν τοῦ κορκόρου κατασχίσαντες αὐτόν.
<aristoph. wasps. 240> ἀλλ' ἐγκονῶμεν ὦνδρες, ὡς ἔσται Λάχητι νυνί:
<aristoph. wasps. 241> σίμβλον δέ φασι χρημάτων ἔχειν ἅπαντες αὐτόν.
<aristoph. wasps. 242> χθὲς οὖν Κλέων ὁ κηδεμὼν ἡμῖν ἐφεῖτ' ἐν ὥρᾳ
<aristoph. wasps. 243> ἥκειν ἔχοντας ἡμερῶν ὀργὴν τριῶν πονηρὰν
<aristoph. wasps. 244> ἐπ' αὐτόν, ὡς κολωμένους ὧν ἠδίκησεν. ἀλλὰ
<aristoph. wasps. 245> σπεύδωμεν ὦνδρες ἥλικες πρὶν ἡμέραν γενέσθαι.
<aristoph. wasps. 246> χωρῶμεν ἅμα τε τῷ λύχνῳ πάντῃ διασκοπῶμεν,
<aristoph. wasps. 247> μή που λίθος τις ἐμποδὼν ἡμᾶς κακόν τι δράσῃ.
<aristoph. wasps. 248> τὸν πηλὸν ὦ πάτερ πάτερ τουτονὶ φύλαξαι.
<aristoph. wasps. 249> κάρφος χαμᾶθέν νυν λαβὼν τὸν λύχνον πρόμυξον.
<aristoph. wasps. 250> οὔκ, ἀλλὰ τῳδί μοι δοκῶ τὸν λύχνον προβύσειν.
<aristoph. wasps. 251> τί δὴ μαθὼν τῷ δακτύλῳ τὴν θρυαλλίδ' ὠθεῖς,
<aristoph. wasps. 252> καὶ ταῦτα τοὐλαίου σπανίζοντος ὦνόητε;
<aristoph. wasps. 253> οὐ γὰρ δάκνει ς', ὅταν δέῃ τίμιον πρίασθαι.
<aristoph. wasps. 254> εἰ νὴ Δί' αὖθις κονδύλοις νουθετήσεθ' ἡμᾶς,
<aristoph. wasps. 255> ἀποσβέσαντες τοὺς λύχνους ἄπιμεν οἴκαδ' αὐτοί:
<aristoph. wasps. 256> κἄπειτ' ἴσως ἐν τῷ σκότῳ τουτουὶ στερηθεὶς
<aristoph. wasps. 257> τὸν πηλὸν ὥσπερ ἀτταγᾶς τυρβάσεις βαδίζων.
<aristoph. wasps. 258> ἦ μὴν ἐγὼ σοῦ χἀτέρους μείζονας κολάζω.
<aristoph. wasps. 259> ἀλλ' οὑτοσί μοι βόρβορος φαίνεται πατοῦντι:
<aristoph. wasps. 260> κοὐκ ἔσθ' ὅπως οὐχ ἡμερῶν τεττάρων τὸ πλεῖστον
<aristoph. wasps. 261> ὕδωρ ἀναγκαίως ἔχει τὸν θεὸν ποιῆσαι.
<aristoph. wasps. 262> ἔπεισι γοῦν τοῖσιν λύχνοις οὑτοιὶ μύκητες:
<aristoph. wasps. 263> φιλεῖ δ', ὅταν τοῦτ' ᾖ, ποιεῖν ὑετὸν μάλιστα.
<aristoph. wasps. 264> δεῖται δὲ καὶ τῶν καρπίμων ἅττα μή 'στι πρῷα
<aristoph. wasps. 265> ὕδωρ γενέσθαι κἀπιπνεῦσαι βόρειον αὐτοῖς.
<aristoph. wasps. 266> τί χρῆμ' ἄρ' οὑκ τῆς οἰκίας τῆσδε συνδικαστὴς
<aristoph. wasps. 267> πέπονθεν, ὡς οὐ φαίνεται δεῦρο πρὸς τὸ πλῆθος;
<aristoph. wasps. 268> οὐ μὴν πρὸ τοῦ γ' ἐφολκὸς ἦν, ἀλλὰ πρῶτος ἡμῶν
<aristoph. wasps. 269> ἡγεῖτ' ἂν ᾄδων Φρυνίχου: καὶ γάρ ἐστιν ἁνὴρ
<aristoph. wasps. 270> φιλῳδός. ἀλλά μοι δοκεῖ στάντας ἐνθάδ' ὦνδρες
<aristoph. wasps. 271> ᾄδοντας αὐτὸν ἐκκαλεῖν, ἤν τί πως ἀκούσας
<aristoph. wasps. 272> τοὐμοῦ μέλους ὑφ' ἡδονῆς ἑρπύσῃ θύραζε.
<aristoph. wasps. 273> τί ποτ' οὐ πρὸ θυρῶν φαίνετ' ἄρ' ἡμῖν ὁ γέρων οὐδ' ὑπακούει;
<aristoph. wasps. 274> μῶν ἀπολώλεκε τὰς
<aristoph. wasps. 275> ἐμβάδας, ἢ προσέκοψ' ἐν τῷ σκότῳ τὸν δάκτυλόν που,
<aristoph. wasps. 276> εἶτ' ἐφλέγμηνεν αὐτοῦ τὸ σφυρὸν γέροντος ὄντος;
<aristoph. wasps. 277> καὶ τάχ' ἂν βουβωνιῴη. ἦ μὴν πολὺ δριμύτατός γ' ἦν τῶν παρ' ἡμῖν,
<aristoph. wasps. 278> καὶ μόνος οὐκ ἂν ἐπείθετ',
<aristoph. wasps. 279> ἀλλ' ὁπότ' ἀντιβολοίη τις, κάτω κύπτων ἂν οὕτω
<aristoph. wasps. 280> “λίθον ἕψεις,” ἔλεγεν.
<aristoph. wasps. 281> τάχα δ' ἂν διὰ τὸν χθιζινὸν ἄνθρωπον, ὃς ἡμᾶς διεδύετ'
<aristoph. wasps. 282> ἐξαπατῶν καὶ λέγων ὡς φιλαθήναιος ἦν καὶ
<aristoph. wasps. 283> τἀν Σάμῳ πρῶτος κατείποι, διὰ τοῦτ' ὀδυνηθεὶς
<aristoph. wasps. 284> εἶτ' ἴσως κεῖται πυρέττων.
<aristoph. wasps. 285> ἔστι γὰρ τοιοῦτος ἁνήρ.
<aristoph. wasps. 286> ἀλλ' ὦγάθ' ἀνίστασο μηδ' οὕτω σεαυτὸν
<aristoph. wasps. 287> ἔσθιε μηδ' ἀγανάκτει.
<aristoph. wasps. 288> καὶ γὰρ ἀνὴρ παχὺς ἥκει
<aristoph. wasps. 289> τῶν προδόντων τἀπὶ Θρᾴκης:
<aristoph. wasps. 290> ὃν ὅπως ἐγχυτριεῖς.
<aristoph. wasps. 290> ὕπαγ' ὦ παῖ ὕπαγε.
<aristoph. wasps. 291> ἐθελήσεις τί μοι οὖν ὦ
<aristoph. wasps. 292> πάτερ, ἤν σού τι δεηθῶ;
<aristoph. wasps. 293> πάνυ γ' ὦ παιδίον. ἀλλ' εἰπέ,
<aristoph. wasps. 294> τί βούλει με πρίασθαι
<aristoph. wasps. 295> καλόν; οἶμαι δέ ς' ἐρεῖν ἀστραγάλους
<aristoph. wasps. 296> δήπουθεν ὦ παῖ.
<aristoph. wasps. 297> μὰ Δί' ἀλλ' ἰσχάδας ὦ παππία:
<aristoph. wasps. 298> ἥδιον γάρ.  οὐκ ἂν μὰ Δί', εἰ κρέμαισθέ γ' ὑμεῖς.
<aristoph. wasps. 299> μὰ Δί' οὔ τἄρα προπέμψω σε τὸ λοιπόν.
<aristoph. wasps. 300> ἀπὸ γὰρ τοῦδέ με τοῦ μισθαρίου
<aristoph. wasps. 301> τρίτον αὐτὸν ἔχειν ἄλφιτα δεῖ καὶ ξύλα κὤψον:
<aristoph. wasps. 302> ἒ ἔ. σὺ δὲ σῦκά μ' αἰτεῖς.
<aristoph. wasps. 303> ἄγε νυν ὦ πάτερ ἢν μὴ
<aristoph. wasps. 304> τὸ δικαστήριον ἅρχων
<aristoph. wasps. 305> καθίσῃ νῦν, πόθεν ὠνησόμεθ'
<aristoph. wasps. 306> ἄριστον; ἔχεις ἐλπίδα
<aristoph. wasps. 307> χρηστήν τινα νῷν ἢ
<aristoph. wasps. 308> πόρον ̔́Ελλας ἱρὸν εὑρεῖν;
<aristoph. wasps. 309> ἀπαπαῖ φεῦ, ἀπαπαῖ φεῦ,
<aristoph. wasps. 310> μὰ Δί' οὐκ ἔγωγε νῷν οἶδ'
<aristoph. wasps. 311> ὁπόθεν γε δεῖπνον ἔσται.
<aristoph. wasps. 312> τί με δῆτ' ὦ μελέα μῆτερ ἔτικτες;
<aristoph. wasps. 313> ἵν' ἐμοὶ πράγματα βόσκειν παρέχῃς.
<aristoph. wasps. 314> ἀνόνητον ἄρ' ὦ θυλάκιόν ς' εἶχον ἄγαλμα.
<aristoph. wasps. 315> ἒ ἔ. πάρα νῷν στενάζειν.
<aristoph. wasps. 316> φίλοι, τήκομαι μὲν
<aristoph. wasps. 317> πάλαι διὰ τῆς ὀπῆς
<aristoph. wasps. 318> ὑμῶν ὑπακούων.
<aristoph. wasps. 319> ἀλλὰ γὰρ οὐχ οἷός τ' εἴμ'
<aristoph. wasps. 320> ᾄδειν. τί ποιήσω;
<aristoph. wasps. 321> τηροῦμαι δ' ὑπὸ τῶνδ', ἐπεὶ
<aristoph. wasps. 320> βούλομαί γε πάλαι μεθ' ὑμῶν
<aristoph. wasps. 321> ἐλθὼν ἐπὶ τοὺς καδίσκους
<aristoph. wasps. 322> κακόν τι ποιῆσαι.
<aristoph. wasps. 323> ἀλλ' ὦ Ζεῦ Ζεῦ μέγα βροντήσας
<aristoph. wasps. 324> ἤ με ποίησον καπνὸν ἐξαίφνης
<aristoph. wasps. 325> ἢ Προξενίδην ἢ τὸν Σέλλου
<aristoph. wasps. 326> τοῦτον τὸν ψευδαμάμαξυν.
<aristoph. wasps. 327> τόλμησον ἄναξ χαρίσασθαί μοι,
<aristoph. wasps. 328> πάθος οἰκτίρας: ἤ με κεραυνῷ
<aristoph. wasps. 329> διατινθαλέῳ σπόδισον ταχέως,
<aristoph. wasps. 330> κἄπειτ' ἀνελών μ' ἀποφυσήσας
<aristoph. wasps. 331> εἰς ὀξάλμην ἔμβαλε θερμήν:
<aristoph. wasps. 332> ἢ δῆτα λίθον με ποίησον ἐφ' οὗ
<aristoph. wasps. 333> τὰς χοιρίνας ἀριθμοῦσι.
<aristoph. wasps. 334> τίς γάρ ἐσθ' ὁ ταῦτά ς' εἵργων
<aristoph. wasps. 335> κἀποκλῄων τῇ θύρᾳ; λέξον: πρὸς εὔνους γὰρ φράσεις.
<aristoph. wasps. 336> οὑμὸς υἱός. ἀλλὰ μὴ βοᾶτε: καὶ γὰρ τυγχάνει
<aristoph. wasps. 337> οὑτοσὶ πρόσθεν καθεύδων. ἀλλ' ὕφεσθε τοῦ τόνου.
<aristoph. wasps. 338> τοῦ δ' ἔφεξιν ὦ μάταιε ταῦτα δρᾶν σε βούλεται;
<aristoph. wasps. 339> καὶ τίνα πρόφασιν ἔχων;
<aristoph. wasps. 340> οὐκ ἐᾷ μ' ὦνδρες δικάζειν οὐδὲ δρᾶν οὐδὲν κακόν,
<aristoph. wasps. 341> ἀλλά μ' εὐωχεῖν ἕτοιμός ἐστ': ἐγὼ δ' οὐ βούλομαι.
<aristoph. wasps. 342> τοῦτ' ἐτόλμης' ὁ μιαρὸς χανεῖν ὁ Δημολογοκλέων ὅδ',
<aristoph. wasps. 343> ὅτι λέγεις σύ τι περὶ τῶν νεῶν ἀληθές. οὐ γὰρ ἄν ποθ'
<aristoph. wasps. 344> οὗτος ἁνὴρ τοῦτ' ἐτόλμησεν λέγειν, εἰ
<aristoph. wasps. 345> μὴ ξυνωμότης τις ἦν.
<aristoph. wasps. 346> ἀλλ' ἐκ τούτων ὥρα τινά σοι ζητεῖν καινὴν ἐπίνοιαν,
<aristoph. wasps. 347> ἥτις σε λάθρᾳ τἀνδρὸς τουδὶ καταβῆναι δεῦρο ποιήσει.
<aristoph. wasps. 348> τίς ἂν οὖν εἴη; ζητεῖθ' ὑμεῖς, ὡς πᾶν ἂν ἔγωγε ποιοίην:
<aristoph. wasps. 349> οὕτω κιττῶ διὰ τῶν σανίδων μετὰ χοιρίνης περιελθεῖν.
<aristoph. wasps. 350> ἔστιν ὀπὴ δῆθ' ἥντιν' ἂν ἔνδοθεν οἷός τ' εἴης διορύξαι,
<aristoph. wasps. 351> εἶτ' ἐκδῦναι ῥάκεσιν κρυφθεὶς ὥσπερ πολύμητις ̓Οδυσσεύς;
<aristoph. wasps. 352> πάντα πέφαρκται κοὐκ ἔστιν ὀπῆς οὐδ' εἰ σέρφῳ διαδῦναι.
<aristoph. wasps. 353> ἀλλ' ἄλλο τι δεῖ ζητεῖν ὑμᾶς: ὀπίαν δ' οὐκ ἔστι γενέσθαι.
<aristoph. wasps. 354> μέμνησαι δῆθ', ὅτ' ἐπὶ στρατιᾶς κλέψας ποτὲ τοὺς ὀβελίσκους
<aristoph. wasps. 355> ἵεις σαυτὸν κατὰ τοῦ τείχους ταχέως, ὅτε Νάξος ἑάλω.
<aristoph. wasps. 356> οἶδ': ἀλλὰ τί τοῦτ'; οὐδὲν γὰρ τοῦτ' ἐστὶν ἐκείνῳ προσόμοιον.
<aristoph. wasps. 357> ἥβων γὰρ κἀδυνάμην κλέπτειν, ἴσχυόν τ' αὐτὸς ἐμαυτοῦ,
<aristoph. wasps. 358> κοὐδείς μ' ἐφύλαττ', ἀλλ' ἐξῆν μοι
<aristoph. wasps. 359> φεύγειν ἀδεῶς. νῦν δὲ ξὺν ὅπλοις
<aristoph. wasps. 360> ἄνδρες ὁπλῖται διαταξάμενοι
<aristoph. wasps. 361> κατὰ τὰς διόδους σκοπιωροῦνται,
<aristoph. wasps. 362> τὼ δὲ δύ' αὐτῶν ἐπὶ ταῖσι θύραις
<aristoph. wasps. 363> ὥσπερ με γαλῆν κρέα κλέψασαν
<aristoph. wasps. 364> τηροῦσιν ἔχοντ' ὀβελίσκους.
<aristoph. wasps. 365> ἀλλὰ καὶ νῦν ἐκπόριζε
<aristoph. wasps. 366> μηχανὴν ὅπως τάχισθ': ἕως γάρ, ὦ μελίττιον.
<aristoph. wasps. 367> διατραγεῖν τοίνυν κράτιστόν ἐστί μοι τὸ δίκτυον.
<aristoph. wasps. 368> ἡ δέ μοι Δίκτυννα συγγνώμην ἔχοι τοῦ δικτύου.
<aristoph. wasps. 369> ταῦτα μὲν πρὸς ἀνδρός ἐστ' ἄνοντος ἐς σωτηρίαν.
<aristoph. wasps. 370> ἀλλ' ἔπαγε τὴν γνάθον.
<aristoph. wasps. 371> διατέτρωκται τοῦτό γ'. ἀλλὰ μὴ βοᾶτε μηδαμῶς,
<aristoph. wasps. 372> ἀλλὰ τηρώμεσθ' ὅπως μὴ Βδελυκλέων αἰσθήσεται.
<aristoph. wasps. 373> μηδὲν ὦ τᾶν δέδιθι, μηδέν:
<aristoph. wasps. 374> ὡς ἐγὼ τοῦτόν γ', ἐὰν γρύξῃ
<aristoph. wasps. 375> τι, ποιήσω δακεῖν τὴν καρδίαν καὶ τὸν περὶ ψυχῆς
<aristoph. wasps. 376> δρόμον δραμεῖν, ἵν' εἰδῇ
<aristoph. wasps. 377> μὴ πατεῖν τὰ
<aristoph. wasps. 378> τοῖν θεοῖν ψηφίσματα.
<aristoph. wasps. 379> ἀλλ' ἐξάψας διὰ τῆς θυρίδος τὸ καλῴδιον εἶτα καθίμα
<aristoph. wasps. 380> δήσας σαυτὸν καὶ τὴν ψυχὴν ἐμπλησάμενος Διοπείθους.
<aristoph. wasps. 381> ἄγε νυν, ἢν αἰσθομένω τούτω ζητῆτόν μ' ἐσκαλαμᾶσθαι
<aristoph. wasps. 382> κἀνασπαστὸν ποιεῖν εἴσω, τί ποιήσετε; φράζετε νυνί.
<aristoph. wasps. 383> ἀμυνοῦμέν σοι τὸν πρινώδη θυμὸν ἅπαντες καλέσαντες
<aristoph. wasps. 384> ὥστ' οὐ δυνατόν ς' εἵργειν ἔσται: τοιαῦτα ποιήσομεν ἡμεῖς.
<aristoph. wasps. 385> δράσω τοίνυν ὑμῖν πίσυνος, καὶ — μανθάνετ'; — ἤν τι πάθω 'γώ,
<aristoph. wasps. 386> ἀνελόντες καὶ κατακλαύσαντες θεῖναί μ' ὑπὸ τοῖσι δρυφάκτοις.
<aristoph. wasps. 387> οὐδὲν πείσει: μηδὲν δείσῃς. ἀλλ' ὦ βέλτιστε καθίει
<aristoph. wasps. 388> σαυτὸν θαρρῶν κἀπευξάμενος τοῖσι πατρῴοισι θεοῖσιν.
<aristoph. wasps. 389> ὦ Λύκε δέσποτα, γείτων ἥρως: σὺ γὰρ οἷσπερ ἐγὼ κεχάρησαι,
<aristoph. wasps. 390> τοῖς δακρύοισιν τῶν φευγόντων ἀεὶ καὶ τοῖς ὀλοφυρμοῖς:
<aristoph. wasps. 391> ᾤκησας γοῦν ἐπίτηδες ἰὼν ἐνταῦθ' ἵνα ταῦτ' ἀκροῷο,
<aristoph. wasps. 392> κἀβουλήθης μόνος ἡρώων παρὰ τὸν κλάοντα καθῆσθαι.
<aristoph. wasps. 393> ἐλέησον καὶ σῶσον νυνὶ τὸν σαυτοῦ πλησιόχωρον:
<aristoph. wasps. 394> κοὐ μή ποτέ σου παρὰ τὰς κάννας οὐρήσω μηδ' ἀποπάρδω.
<aristoph. wasps. 395> οὗτος ἐγείρου.  τί τὸ πρᾶγμ';  ὥσπερ φωνή μέ τις ἐγκεκύκλωται.
<aristoph. wasps. 396> μῶν ὁ γέρων πῃ διαδύεται αὖ;  μὰ Δί' οὐ δῆτ', ἀλλὰ καθιμᾷ
<aristoph. wasps. 397> αὑτὸν δήσας.  ὦ μιαρώτατε τί ποιεῖς; οὐ μὴ καταβήσει;
<aristoph. wasps. 398> ἀνάβαιν' ἀνύσας κατὰ τὴν ἑτέραν καὶ ταῖσιν φυλλάσι παῖε,
<aristoph. wasps. 399> ἤν πως πρύμνην ἀνακρούσηται πληγεὶς ταῖς εἰρεσιώναις.
<aristoph. wasps. 400> οὐ ξυλλήψεσθ' ὁπόσοισι δίκαι τῆτες μέλλουσιν ἔσεσθαι,
<aristoph. wasps. 401> ὦ Σμικυθίων καὶ Τεισιάδη καὶ Χρήμων καὶ Φερέδειπνε;
<aristoph. wasps. 402> πότε δ', εἰ μὴ νῦν, ἐπαρήξετέ μοι, πρίν μ' εἴσω μᾶλλον ἄγεσθαι;
<aristoph. wasps. 403> εἰπέ μοι τί μέλλομεν κινεῖν ἐκείνην τὴν χολήν,
<aristoph. wasps. 404> ἥνπερ, ἡνίκ' ἄν τις ἡμῶν ὀργίσῃ τὴν σφηκιάν;
<aristoph. wasps. 405> νῦν ἐκεῖνο νῦν ἐκεῖνο
<aristoph. wasps. 406> τοὐξύθυμον, ᾧ κολαζόμεσθα,
<aristoph. wasps. 407> κέντρον †ἐντέτατ' ὀξύ†.
<aristoph. wasps. 408> ἀλλὰ θαἰμάτια βαλόντες ὡς τάχιστα, παιδία,
<aristoph. wasps. 409> θεῖτε καὶ βοᾶτε, καὶ Κλέωνι ταῦτ' ἀγγέλλετε,
<aristoph. wasps. 410> καὶ κελεύετ' αὐτὸν ἥκειν
<aristoph. wasps. 411> ὡς ἐπ' ἄνδρα μισόπολιν
<aristoph. wasps. 412> ὄντα κἀπολούμενον, ὅτι
<aristoph. wasps. 413> τόνδε λόγον ἐσφέρει,
<aristoph. wasps. 414> μὴ δικάζειν δίκας.
<aristoph. wasps. 415> ὦγαθοὶ τὸ πρᾶγμ' ἀκούσατ', ἀλλὰ μὴ κεκράγετε.
<aristoph. wasps. 416> νὴ Δί' ἐς τὸν οὐρανόν γ'.  ὡς τοῦδ' ἐγὼ οὐ μεθήσομαι.
<aristoph. wasps. 417> ταῦτα δῆτ' οὐ δεινὰ καὶ τυραννίς ἐστιν ἐμφανής;
<aristoph. wasps. 418> ὦ πόλις καὶ Θεώρου θεοισεχθρία,
<aristoph. wasps. 419> κεἴ τις ἄλλος προέστηκεν ἡμῶν κόλαξ.
<aristoph. wasps. 420> ̔Ηράκλεις καὶ κέντρ' ἔχουσιν. οὐχ ὁρᾷς ὦ δέσποτα;
<aristoph. wasps. 421> οἷς γ' ἀπώλεσαν Φίλιππον ἐν δίκῃ τὸν Γοργίου.
<aristoph. wasps. 422> καὶ σέ γ' αὐτοῖς ἐξολοῦμεν: ἀλλὰ πᾶς ἐπίστρεφε
<aristoph. wasps. 423> δεῦρο κἀξείρας τὸ κέντρον εἶτ' ἐπ' αὐτὸν ἵεσο,
<aristoph. wasps. 424> ξυσταλεὶς εὔτακτος ὀργῆς καὶ μένους ἐμπλήμενος,
<aristoph. wasps. 425> ὡς ἂν εὖ εἰδῇ τὸ λοιπὸν σμῆνος οἷον ὤργισεν.
<aristoph. wasps. 426> τοῦτο μέντοι δεινὸν ἤδη νὴ Δί', εἰ μαχούμεθα:
<aristoph. wasps. 427> ὡς ἔγωγ' αὐτῶν ὁρῶν δέδοικα τὰς ἐγκεντρίδας.
<aristoph. wasps. 428> ἀλλ' ἀφίει τὸν ἄνδρ': εἰ δὲ μή, φήμ' ἐγὼ
<aristoph. wasps. 429> τὰς χελώνας μακαριεῖν σε τοῦ δέρματος.
<aristoph. wasps. 430> εἶά νυν ὦ ξυνδικασταὶ σφῆκες ὀξυκάρδιοι,
<aristoph. wasps. 431> οἱ μὲν ἐς τὸν πρωκτὸν αὐτῶν ἐσπέτεσθ' ὠργισμένοι,
<aristoph. wasps. 432> οἱ δὲ τὠφθαλμὼ κύκλῳ κεντεῖτε καὶ τοὺς δακτύλους.
<aristoph. wasps. 433> ὦ Μίδα καὶ Φρὺξ βοήθει δεῦρο καὶ Μασιντύα,
<aristoph. wasps. 434> καὶ λάβεσθε τουτουὶ καὶ μὴ μεθῆσθε μηδενί:
<aristoph. wasps. 435> εἰ δὲ μή, 'ν πέδαις παχείαις οὐδὲν ἀριστήσετε.
<aristoph. wasps. 436> ὡς ἐγὼ πολλῶν ἀκούσας οἶδα θρίων τὸν ψόφον.
<aristoph. wasps. 437> εἰ δὲ μὴ τοῦτον μεθήσεις, ἔν τί σοι παγήσεται.
<aristoph. wasps. 438> ὦ Κέκροψ ἥρως ἄναξ τὰ πρὸς ποδῶν Δρακοντίδη,
<aristoph. wasps. 439> περιορᾷς οὕτω μ' ὑπ' ἀνδρῶν βαρβάρων χειρούμενον,
<aristoph. wasps. 440> οὓς ἐγὼ 'δίδαξα κλάειν τέτταρ' ἐς τὴν χοίνικα;
<aristoph. wasps. 441> εἶτα δῆτ' οὐ πόλλ' ἔνεστι δεινὰ τῷ γήρᾳ κακά;
<aristoph. wasps. 442> δηλαδή: καὶ νῦν γε τούτω τὸν παλαιὸν δεσπότην
<aristoph. wasps. 443> πρὸς βίαν χειροῦσιν, οὐδὲν τῶν πάλαι μεμνημένοι
<aristoph. wasps. 444> διφθερῶν κἀξωμίδων, ἃς οὗτος αὐτοῖς ἠμπόλα,
<aristoph. wasps. 445> καὶ κυνᾶς: καὶ τοὺς πόδας χειμῶνος ὄντος ὠφέλει,
<aristoph. wasps. 446> ὥστε μὴ ῥιγῶν ἑκάστοτ': ἀλλὰ τούτοις γ' οὐκ ἔνι
<aristoph. wasps. 447> οὐδ' ἐν ὀφθαλμοῖσιν αἰδὼς τῶν παλαιῶν ἐμβάδων.
<aristoph. wasps. 448> οὐκ ἀφήσεις οὐδὲ νυνί μ' ὦ κάκιστον θηρίον,
<aristoph. wasps. 449> οὐδ' ἀναμνησθεὶς ὅθ' εὑρὼν τοὺς βότρυς κλέπτοντά σε
<aristoph. wasps. 450> προσαγαγὼν πρὸς τὴν ἐλάαν ἐξέδειρ' εὖ κἀνδρικῶς,
<aristoph. wasps. 451> ὥστε σε ζηλωτὸν εἶναι; σὺ δ' ἀχάριστος ἦσθ' ἄρα.
<aristoph. wasps. 452> ἀλλ' ἄνες με καὶ σὺ καὶ σύ, πρὶν τὸν υἱὸν ἐκδραμεῖν.
<aristoph. wasps. 453> ἀλλὰ τούτων μὲν τάχ' ἡμῖν δώσετον καλὴν δίκην,
<aristoph. wasps. 454> οὐκέτ' ἐς μακρὰν ἵν' εἰδῆθ' οἷός ἐστ' ἀνδρῶν τρόπος
<aristoph. wasps. 455> ὀξυθύμων καὶ δικαίων καὶ βλεπόντων κάρδαμα.
<aristoph. wasps. 456> παῖε παἶ ὦ Ξανθία τοὺς σφῆκας ἀπὸ τῆς οἰκίας.
<aristoph. wasps. 457> ἀλλὰ δρῶ τοῦτ': ἀλλὰ καὶ σὺ τῦφε πολλῷ τῷ καπνῷ.
<aristoph. wasps. 458> οὐχὶ σοῦσθ'; οὐκ ἐς κόρακας; οὐκ ἄπιτε; παῖε τῷ ξύλῳ.
<aristoph. wasps. 459> καὶ σὺ προσθεὶς Αἰσχίνην ἔντυφε τὸν Σελλαρτίου.
<aristoph. wasps. 460> ἆρ' ἐμέλλομέν ποθ' ὑμᾶς ἀποσοβήσειν τῷ χρόνῳ.
<aristoph. wasps. 461> ἀλλὰ μὰ Δί' οὐ ῥᾳδίως οὕτως ἂν αὐτοὺς διέφυγες,
<aristoph. wasps. 462> εἴπερ ἔτυχον τῶν μελῶν τῶν Φιλοκλέους βεβρωκότες.
<aristoph. wasps. 463> ἆρα δῆτ' οὐκ αὐτὰ δῆλα
<aristoph. wasps. 464> τοῖς πένησιν, ἡ τυραννὶς
<aristoph. wasps. 465> †ὡς λάθρᾳ γ' ἐλάνθαν' ὑπιοῦσά με,†
<aristoph. wasps. 466> εἰ σύ γ' ὦ πόνῳ πόνηρε καὶ κομηταμυνία
<aristoph. wasps. 467> τῶν νόμων ἡμᾶς ἀπείργεις ὧν ἔθηκεν ἡ πόλις,
<aristoph. wasps. 468> οὔτε τιν' ἔχων πρόφασιν
<aristoph. wasps. 469> οὔτε λόγον εὐτράπελον,
<aristoph. wasps. 470> αὐτὸς ἄρχων μόνος;
<aristoph. wasps. 471> ἔσθ' ὅπως ἄνευ μάχης καὶ τῆς κατοξείας βοῆς
<aristoph. wasps. 472> ἐς λόγους ἔλθοιμεν ἀλλήλοισι καὶ διαλλαγάς;
<aristoph. wasps. 473> σοὐς λόγους ὦ μισόδημε καὶ μοναρχίας ἐραστά,
<aristoph. wasps. 475> καὶ ξυνὼν Βρασίδᾳ καὶ φορῶν κράσπεδα
<aristoph. wasps. 476> στεμμάτων τήν θ' ὑπήνην ἄκουρον τρέφων;
<aristoph. wasps. 477> νὴ Δί' ἦ μοι κρεῖττον ἐκστῆναι τὸ παράπαν τοῦ πατρὸς
<aristoph. wasps. 478> μᾶλλον ἢ κακοῖς τοσούτοις ναυμαχεῖν ὁσημέραι.
<aristoph. wasps. 480> οὐδὲ μὴν οὐδ' ἐν σελίνῳ σοὐστὶν οὐδ' ἐν πηγάνῳ:
<aristoph. wasps. 481> τοῦτο γὰρ παρεμβαλοῦμεν τῶν τριχοινίκων ἐπῶν.
<aristoph. wasps. 482> ἀλλὰ νῦν μὲν οὐδὲν ἀλγεῖς, ἀλλ' ὅταν ξυνήγορος
<aristoph. wasps. 483> ταὐτὰ ταῦτα σου καταντλῇ καὶ ξυνωμότας καλῇ.
<aristoph. wasps. 484> ἆρ' ἂν ὦ πρὸς τῶν θεῶν ὑμεῖς ἀπαλλαχθεῖτέ μου;
<aristoph. wasps. 485> ἢ δέδοκταί μοι δέρεσθαι καὶ δέρειν δι' ἡμέρας;
<aristoph. wasps. 486> οὐδέποτέ γ', οὐχ ἕως ἄν τί μου λοιπὸν ᾖ,
<aristoph. wasps. 487> ὅστις ἡμῶν ἐπὶ τυραννίδ' ὧδ' ἐστάλης.
<aristoph. wasps. 488> ὡς ἅπανθ' ὑμῖν τυραννίς ἐστι καὶ ξυνωμόται,
<aristoph. wasps. 489> ἤν τε μεῖζον ἤν τ' ἔλαττον πρᾶγμά τις κατηγορῇ,
<aristoph. wasps. 490> ἧς ἐγὼ οὐκ ἤκουσα τοὔνομ' οὐδὲ πεντήκοντ' ἐτῶν:
<aristoph. wasps. 491> νῦν δὲ πολλῷ τοῦ ταρίχους ἐστὶν ἀξιωτέρα,
<aristoph. wasps. 492> ὥστε καὶ δὴ τοὔνομ' αὐτῆς ἐν ἀγορᾷ κυλίνδεται.
<aristoph. wasps. 493> ἢν μὲν ὠνῆταί τις ὀρφὼς μεμβράδας δὲ μὴ 'θέλῃ,
<aristoph. wasps. 494> εὐθέως εἴρηχ' ὁ πωλῶν πλησίον τὰς μεμβράδας:
<aristoph. wasps. 495> 'οὗτος ὀψωνεῖν ἔοιχ' ἅνθρωπος ἐπὶ τυραννίδι.'
<aristoph. wasps. 496> ἢν δὲ γήτειον προσαιτῇ ταῖς ἀφύαις ἥδυσμά τι,
<aristoph. wasps. 497> ἡ λαχανόπωλις παραβλέψασά φησι θατέρῳ:
<aristoph. wasps. 498> “εἰπέ μοι, γήτειον αἰτεῖς: πότερον ἐπὶ τυραννίδι,
<aristoph. wasps. 499> ἢ νομίζεις τὰς ̓Αθήνας σοὶ φέρειν ἡδύσματα;”
<aristoph. wasps. 500> κἀμέ γ' ἡ πόρνη χθὲς εἰσελθόντα τῆς μεσημβρίας,
<aristoph. wasps. 501> ὅτι κελητίσαι 'κέλευον, ὀξυθυμηθεῖσά μοι
<aristoph. wasps. 502> ἤρετ' εἰ τὴν ̔Ιππίου καθίσταμαι τυραννίδα.
<aristoph. wasps. 503> ταῦτα γὰρ τούτοις ἀκούειν ἡδἔ, εἰ καὶ νῦν ἐγὼ
<aristoph. wasps. 504> τὸν πατέρ' ὅτι βούλομαι τούτων ἀπαλλαχθέντα τῶν
<aristoph. wasps. 505> ὀρθροφοιτοσυκοφαντοδικοταλαιπώρων τρόπων
<aristoph. wasps. 506> ζῆν βίον γενναῖον ὥσπερ Μόρυχος, αἰτίαν ἔχω
<aristoph. wasps. 507> ταῦτα δρᾶν ξυνωμότης ὢν καὶ φρονῶν τυραννικά.
<aristoph. wasps. 508> νὴ Δί' ἐν δίκῃ γ': ἐγὼ γὰρ οὐδ' ἂν ὀρνίθων γάλα
<aristoph. wasps. 509> ἀντὶ τοῦ βίου λάβοιμ' ἂν οὗ με νῦν ἀποστερεῖς:
<aristoph. wasps. 510> οὐδὲ χαίρω βατίσιν οὐδ' ἐγχέλεσιν, ἀλλ' ἥδιον ἄν
<aristoph. wasps. 511> δικίδιον σμικρὸν φάγοιμ' ἂν ἐν λοπάδι πεπνιγμένον.
<aristoph. wasps. 512> νὴ Δί' εἰθίσθης γὰρ ἥδεσθαι τοιούτοις πράγμασιν:
<aristoph. wasps. 513> ἀλλ' ἐὰν σιγῶν ἀνάσχῃ καὶ μάθῃς ἁγὼ λέγω,
<aristoph. wasps. 514> ἀναδιδάξειν οἴομαί ς' ὡς πάντα ταῦθ' ἁμαρτάνεις.
<aristoph. wasps. 515> ἐξαμαρτάνω δικάζων;   καταγελώμενος μὲν οὖν
<aristoph. wasps. 516> οὐκ ἐπαϊεις ὑπ' ἀνδρῶν, οὓς σὺ μόνον οὐ προσκυνεῖς.
<aristoph. wasps. 517> ἀλλὰ δουλεύων λέληθας.   παῦε δουλείαν λέγων,
<aristoph. wasps. 518> ὅστις ἄρχω τῶν ἁπάντων.   οὐ σύ γ', ἀλλ' ὑπηρετεῖς
<aristoph. wasps. 519> οἰόμενος ἄρχειν: ἐπεὶ δίδαξον ἡμᾶς ὦ πάτερ,
<aristoph. wasps. 520> ἥτις ἡ τιμή 'στί σοι καρπουμένῳ τὴν ̔Ελλάδα.
<aristoph. wasps. 521> πάνυ γε, καὶ τούτοισί γ' ἐπιτρέψαι 'θέλω.   καὶ μὴν ἐγώ.
<aristoph. wasps. 522> ἄφετέ νυν ἅπαντες αὐτόν.   καὶ ξίφος γέ μοι δότε.
<aristoph. wasps. 523> ἢν γὰρ ἡττηθῶ λέγων σου, περιπεσοῦμαι τῷ ξίφει.
<aristoph. wasps. 524> εἰπέ μοι, τί δ' ἤν, τὸ δεῖνα, τῇ διαίτῃ μὴ 'μμένῃς;
<aristoph. wasps. 525> μηδέποτε πίοιμ' ἀκράτου μισθὸν ἀγαθοῦ δαίμονος.
<aristoph. wasps. 526> νῦν δὴ τὸν ἐκ θἠμετέρου
<aristoph. wasps. 527> γυμνασίου δεῖ τι λέγειν
<aristoph. wasps. 528> καινόν, ὅπως φανήσει —
<aristoph. wasps. 529> ἐνεγκάτω μοι δεῦρο τὴν κίστην τις ὡς τάχιστα.
<aristoph. wasps. 530> ἀτὰρ φανεῖ ποῖός τις ὤν, ἢν ταῦτα παρακελεύῃ;
<aristoph. wasps. 531> μὴ κατὰ τὸν νεανίαν
<aristoph. wasps. 532> τονδὶ λέγων. ὁρᾷς γὰρ ὥς
<aristoph. wasps. 533> σοι μέγας ἐστὶν ἁγὼν
<aristoph. wasps. 534> καὶ περὶ τῶν ἁπάντων,
<aristoph. wasps. 535> εἴπερ, ὃ μὴ γένοιθ', οὗτός
<aristoph. wasps. 536> ς' ἐθέλει κρατῆσαι.
<aristoph. wasps. 537> καὶ μὴν ὅς' ἂν λέξῃ γ' ἁπλῶς μνημόσυνα γράψομαι 'γώ.
<aristoph. wasps. 538> τί γὰρ φάθ' ὑμεῖς, ἢν ὁδί με τῷ λόγῳ κρατήσῃ;
<aristoph. wasps. 540> οὐκέτι πρεσβυτῶν ὄχλος
<aristoph. wasps. 541> χρήσιμος ἔστ' οὐδ' ἀκαρῆ:
<aristoph. wasps. 542> σκωπτόμενοι δ' ἐν ταῖς ὁδοῖς
<aristoph. wasps. 543> θαλλοφόροι καλούμεθ', ἀντωμοσιῶν
<aristoph. wasps. 545> κελύφη.
<aristoph. wasps. 546> ἀλλ' ὦ περὶ τῆς πάσης μέλλων βασιλείας ἀντιλογήσειν
<aristoph. wasps. 547> τῆς ἡμετέρας, νυνὶ θαρρῶν πᾶσαν γλῶτταν βασάνιζε.
<aristoph. wasps. 548> καὶ μὴν εὐθύς γ' ἀπὸ βαλβίδων περὶ τῆς ἀρχῆς ἀποδείξω
<aristoph. wasps. 549> τῆς ἡμετέρας ὡς οὐδεμιᾶς ἥττων ἐστὶν βασιλείας.
<aristoph. wasps. 550> τί γὰρ εὔδαιμον καὶ μακαριστὸν μᾶλλον νῦν ἐστὶ δικαστοῦ,
<aristoph. wasps. 551> ἢ τρυφερώτερον ἢ δεινότερον ζῷον, καὶ ταῦτα γέροντος;
<aristoph. wasps. 552> ὃν πρῶτα μὲν ἕρποντ' ἐξ εὐνῆς τηροῦς' ἐπὶ τοῖσι δρυφάκτοις
<aristoph. wasps. 553> ἄνδρες μεγάλοι καὶ τετραπήχεις: κἄπειτ' εὐθὺς προσιόντι
<aristoph. wasps. 554> ἐμβάλλει μοι τὴν χεῖρ' ἁπαλὴν τῶν δημοσίων κεκλοφυῖαν:
<aristoph. wasps. 555> ἱκετεύουσίν θ' ὑποκύπτοντες τὴν φωνὴν οἰκτροχοοῦντες:
<aristoph. wasps. 556> 'οἴκτιρόν μ' ὦ πάτερ, αἰτοῦμαί ς', εἰ καὐτὸς πώποθ' ὑφείλου
<aristoph. wasps. 557> ἀρχὴν ἄρξας ἢ 'πὶ στρατιᾶς τοῖς ξυσσίτοις ἀγοράζων:'
<aristoph. wasps. 558> ὃς ἔμ' οὐδ' ἂν ζῶντ' ᾔδειν εἰ μὴ διὰ τὴν προτέραν ἀπόφυξιν.
<aristoph. wasps. 559> τουτὶ περὶ τῶν ἀντιβολούντων ἔστω τὸ μνημόσυνόν μοι.
<aristoph. wasps. 560> εἶτ' εἰσελθὼν ἀντιβοληθεὶς καὶ τὴν ὀργὴν ἀπομορχθεὶς
<aristoph. wasps. 561> ἔνδον τούτων ὧν ἂν φάσκω πάντων οὐδὲν πεποίηκα,
<aristoph. wasps. 562> ἀλλ' ἀκροῶμαι πάσας φωνὰς ἱέντων εἰς ἀπόφυξιν.
<aristoph. wasps. 563> φέρ' ἴδω, τί γὰρ οὐκ ἔστιν ἀκοῦσαι θώπευμ' ἐνταῦθα δικαστῇ;
<aristoph. wasps. 564> οἱ μέν γ' ἀποκλάονται πενίαν αὑτῶν καὶ προστιθέασι
<aristoph. wasps. 565> κακὰ πρὸς τοῖς οὖσιν, † ἕως ἀνιῶν ἂν ἰσώσῃ τοῖσιν ἐμοῖσιν: †
<aristoph. wasps. 566> οἱ δὲ λέγουσιν μύθους ἡμῖν, οἱ δ' Αἰσώπου τι γέλοιον:
<aristoph. wasps. 567> οἱ δὲ σκώπτους', ἵν' ἐγὼ γελάσω καὶ τὸν θυμὸν καταθῶμαι.
<aristoph. wasps. 568> κἂν μὴ τούτοις ἀναπειθώμεσθα, τὰ παιδάρι' εὐθὺς ἀνέλκει
<aristoph. wasps. 569> τὰς θηλείας καὶ τοὺς υἱεῖς τῆς χειρός, ἐγὼ δ' ἀκροῶμαι:
<aristoph. wasps. 570> τὰ δὲ συγκύψανθ' ἅμα βληχᾶται: κἄπειθ' ὁ πατὴρ ὑπὲρ αὐτῶν
<aristoph. wasps. 571> ὥσπερ θεὸν ἀντιβολεῖ με τρέμων τῆς εὐθύνης ἀπολῦσαι:
<aristoph. wasps. 572> “εἰ μὲν χαίρεις ἀρνὸς φωνῇ, παιδὸς φωνὴν ἐλεήσαις:”
<aristoph. wasps. 573> εἰ δ' αὖ τοῖς χοιριδίοις χαίρω, θυγατρὸς φωνῇ με πιθέσθαι.
<aristoph. wasps. 574> χἠμεῖς αὐτῷ τότε τῆς ὀργῆς ὀλίγον τὸν κόλλοπ' ἀνεῖμεν.
<aristoph. wasps. 575> ἆρ' οὐ μεγάλη τοῦτ' ἔστ' ἀρχὴ καὶ τοῦ πλούτου καταχήνη;
<aristoph. wasps. 576> δεύτερον αὖ σου τουτὶ γράφομαι, τὴν τοῦ πλούτου καταχήνην:
<aristoph. wasps. 577> καὶ τἀγαθά μοι μέμνης' ἅχεις φάσκων τῆς ̔Ελλάδος ἄρχειν.
<aristoph. wasps. 578> παίδων τοίνυν δοκιμαζομένων αἰδοῖα πάρεστι θεᾶσθαι.
<aristoph. wasps. 579> κἂν Οἴαγρος εἰσέλθῃ φεύγων, οὐκ ἀποφεύγει πρὶν ἂν ἡμῖν
<aristoph. wasps. 580> ἐκ τῆς Νιόβης εἴπῃ ῥῆσιν τὴν καλλίστην ἀπολέξας.
<aristoph. wasps. 581> κἂν αὐλητής γε δίκην νικᾷ, ταύτης ἡμῖν ἐπίχειρα
<aristoph. wasps. 582> ἐν φορβειᾷ τοῖσι δικασταῖς ἔξοδον ηὔλης' ἀπιοῦσι.
<aristoph. wasps. 583> κἂν ἀποθνῄσκων ὁ πατήρ τῳ δῷ καταλείπων παῖδ' ἐπίκληρον,
<aristoph. wasps. 584> κλάειν ἡμεῖς μακρὰ τὴν κεφαλὴν εἰπόντες τῇ διαθήκῃ
<aristoph. wasps. 585> καὶ τῇ κόγχῃ τῇ πάνυ σεμνῶς τοῖς σημείοισιν ἐπούσῃ,
<aristoph. wasps. 586> ἔδομεν ταύτην ὅστις ἂν ἡμᾶς ἀντιβολήσας ἀναπείσῃ.
<aristoph. wasps. 587> καὶ ταῦτ' ἀνυπεύθυνοι δρῶμεν, τῶν δ' ἄλλων οὐδεμἴ ἀρχή.
<aristoph. wasps. 588> τουτὶ γάρ τοι σεμνόν, τούτων ὧν εἴρηκας μακαρίζω:
<aristoph. wasps. 589> τῆς δ' ἐπικλήρου τὴν διαθήκην ἀδικεῖς ἀνακογχυλιάζων.
<aristoph. wasps. 590> ἔτι δ' ἡ βουλὴ χὠ δῆμος ὅταν κρῖναι μέγα πρᾶγμ' ἀπορήσῃ
<aristoph. wasps. 591> ἐψήφισται τοὺς ἀδικοῦντας τοῖσι δικασταῖς παραδοῦναι:
<aristoph. wasps. 592> εἶτ' Εὔαθλος χὠ μέγας οὗτος Κολακώνυμος ἀσπιδαποβλὴς
<aristoph. wasps. 593> οὐχὶ προδώσειν ἡμᾶς φασίν, περὶ τοῦ πλήθους δὲ μαχεῖσθαι.
<aristoph. wasps. 594> κἀν τῷ δήμῳ γνώμην οὐδεὶς πώποτ' ἐνίκησεν, ἐὰν μὴ
<aristoph. wasps. 595> εἴπῃ τὰ δικαστήρι' ἀφεῖναι πρώτιστα μίαν δικάσαντας:
<aristoph. wasps. 596> αὐτὸς δὲ Κλέων ὁ κεκραξιδάμας μόνον ἡμᾶς οὐ περιτρώγει,
<aristoph. wasps. 597> ἀλλὰ φυλάττει διὰ χειρὸς ἔχων καὶ τὰς μυίας ἀπαμύνει.
<aristoph. wasps. 598> σὺ δὲ τὸν πατέρ' οὐδ' ὁτιοῦν τούτων τὸν σαυτοῦ πώποτ' ἔδρασας.
<aristoph. wasps. 599> ἀλλὰ Θέωρος, καίτοὐστὶν ἀνὴρ Εὐφημίου οὐδὲν ἐλάττων,
<aristoph. wasps. 600> τὸν σφόγγον ἔχων ἐκ τῆς λεκάνης τἀμβάδι' ἡμῶν περικωνεῖ.
<aristoph. wasps. 601> σκέψαι μ' ἀπὸ τῶν ἀγαθῶν οἵων ἀποκλῄεις καὶ κατερύκεις,
<aristoph. wasps. 602> ἣν δουλείαν οὖσαν ἔφασκες καὶ ὑπηρεσίαν ἀποδείξειν.
<aristoph. wasps. 603> ἔμπλησο λέγων: πάντως γάρ τοι παύσει ποτὲ κἀναφανήσει
<aristoph. wasps. 604> πρωκτὸς λουτροῦ περιγιγνόμενος τῆς ἀρχῆς τῆς περισέμνου.
<aristoph. wasps. 605> ὃ δέ γ' ἥδιστον τούτων ἐστὶν πάντων, οὗ 'γὼ 'πελελήσμην,
<aristoph. wasps. 606> ὅταν οἴκαδ' ἴω τὸν μισθὸν ἔχων, κἄπειθ' ἥκονθ' ἅμα πάντες
<aristoph. wasps. 607> ἀσπάζωνται διὰ τἀργύριον, καὶ πρῶτα μὲν ἡ θυγάτηρ με
<aristoph. wasps. 608> ἀπονίζῃ καὶ τὼ πόδ' ἀλείφῃ καὶ προσκύψασα φιλήσῃ
<aristoph. wasps. 609> καὶ παππίζους' ἅμα τῇ γλώττῃ τὸ τριώβολον ἐκκαλαμᾶται,
<aristoph. wasps. 610> καὶ τὸ γύναιόν μ' ὑποθωπεῦσαν φυστὴν μᾶζαν προσενέγκῃ,
<aristoph. wasps. 611> κἄπειτα καθεζομένη παρ' ἐμοὶ προσαναγκάζῃ, 'φάγε τουτί,
<aristoph. wasps. 612> ἔντραγε τουτί:' τούτοισιν ἐγὼ γάνυμαι, κοὐ μή με δεήσῃ
<aristoph. wasps. 613> ἐς σὲ βλέψαι καὶ τὸν ταμίαν, ὁπότ' ἄριστον παραθήσει
<aristoph. wasps. 614> καταρασάμενος καὶ τονθορύσας. ἀλλ' ἢν μή μοι ταχὺ μάξῃ,
<aristoph. wasps. 615> τάδε κέκτημαι πρόβλημα κακῶν, σκευὴν βελέων ἀλεωρήν.
<aristoph. wasps. 616> κἂν οἶνόν μοι μὴ 'γχῇς σὺ πιεῖν, τὸν ὄνον τόνδ' ἐσκεκόμισμαι
<aristoph. wasps. 617> οἴνου μεστόν, κᾆτ' ἐγχέομαι κλίνας: οὗτος δὲ κεχηνὼς
<aristoph. wasps. 618> βρωμησάμενος τοῦ σοῦ δίνου μέγα καὶ στράτιον κατέπαρδεν.
<aristoph. wasps. 620> ἆρ' οὐ μεγάλην ἀρχὴν ἄρχω καὶ τοῦ Διὸς οὐδὲν ἐλάττω,
<aristoph. wasps. 621> ὅστις ἀκούω ταὔθ' ἅπερ ὁ Ζεύς;
<aristoph. wasps. 622> ἢν γοῦν ἡμεῖς θορυβήσωμεν,
<aristoph. wasps. 623> πᾶς τίς φησιν τῶν παριόντων,
<aristoph. wasps. 624> “οἷον βροντᾷ τὸ δικαστήριον,
<aristoph. wasps. 625> ὦ Ζεῦ βασιλεῦ.”
<aristoph. wasps. 626> κἂν ἀστράψω, ποππύζουσιν
<aristoph. wasps. 627> κἀγκεχόδασίν μ' οἱ πλουτοῦντες
<aristoph. wasps. 628> καὶ πάνυ σεμνοί. καὶ σὺ δέδοικάς με μάλιστ' αὐτός:
<aristoph. wasps. 629> νὴ τὴν Δήμητρα δέδοικας, ἐγὼ δ'
<aristoph. wasps. 630> ἀπολοίμην εἴ σε δέδοικα.
<aristoph. wasps. 631> οὐπώποθ' οὕτω καθαρῶς
<aristoph. wasps. 632> οὐδενὸς ἠκούσαμεν οὐδὲ
<aristoph. wasps. 633> ξυνετῶς λέγοντος.
<aristoph. wasps. 634> οὔκ, ἀλλ' ἐρήμας ᾤεθ' οὕτω ῥᾳδίως τρυγήσειν.
<aristoph. wasps. 635> καλῶς γὰρ ᾔδειν ὡς ἐγὼ ταύτῃ κράτιστός εἰμι.
<aristoph. wasps. 636> ὡς δ' ἐπὶ πάντ' ἐλήλυθεν
<aristoph. wasps. 637> κοὐδὲν παρῆλθεν, ὥστ' ἔγωγ'
<aristoph. wasps. 638> ηὐξανόμην ἀκούων,
<aristoph. wasps. 639> κἀν μακάρων δικάζειν
<aristoph. wasps. 640> αὐτὸς ἔδοξα νήσοις,
<aristoph. wasps. 641> ἡδόμενος λέγοντι.
<aristoph. wasps. 642> ὡς οὗτος ἤδη σκορδινᾶται κἄστιν οὐκ ἐν αὑτοῦ.
<aristoph. wasps. 643> ἦ μὴν ἐγώ σε τήμερον σκύτη βλέπειν ποιήσω.
<aristoph. wasps. 644> δεῖ δέ σε παντοίας πλέκειν
<aristoph. wasps. 645> εἰς ἀπόφυξιν παλάμας.
<aristoph. wasps. 646> τὴν γὰρ ἐμὴν ὀργὴν πεπᾶναι
<aristoph. wasps. 647> χαλεπὸν νεανίᾳ μὴ πρὸς ἐμοῦ λέγοντι.
<aristoph. wasps. 648> πρὸς ταῦτα μύλην ἀγαθὴν ὥρα ζητεῖν σοι καὶ νεόκοπτον,
<aristoph. wasps. 649> ἢν μή τι λέγῃς, ἥτις δυνατὴ τὸν ἐμὸν θυμὸν κατερεῖξαι.
<aristoph. wasps. 650> χαλεπὸν μὲν καὶ δεινῆς γνώμης καὶ μείζονος ἢ 'πὶ τρυγῳδοῖς
<aristoph. wasps. 651> ἰάσασθαι νόσον ἀρχαίαν ἐν τῇ πόλει ἐντετοκυῖαν.
<aristoph. wasps. 652> ἀτὰρ ὦ πάτερ ἡμέτερε Κρονίδη —  παῦσαι καὶ μὴ πατέριζε.
<aristoph. wasps. 653> εἰ μὴ γὰρ ὅπως δουλεύω 'γώ, τουτὶ ταχέως με διδάξεις,
<aristoph. wasps. 654> οὐκ ἔστιν ὅπως οὐχὶ τεθνήξεις, κἂν χρῇ σπλάγχνων μ' ἀπέχεσθαι.
<aristoph. wasps. 655> ἀκρόασαί νυν ὦ παππίδιον χαλάσας ὀλίγον τὸ μέτωπον:
<aristoph. wasps. 656> καὶ πρῶτον μὲν λόγισαι φαύλως, μὴ ψήφοις ἀλλ' ἀπὸ χειρός,
<aristoph. wasps. 657> τὸν φόρον ἡμῖν ἀπὸ τῶν πόλεων συλλήβδην τὸν προσιόντα:
<aristoph. wasps. 658> κἄξω τούτου τὰ τέλη χωρὶς καὶ τὰς πολλὰς ἑκατοστάς,
<aristoph. wasps. 659> πρυτανεῖα μέταλλ' ἀγορὰς λιμένας μεσθοὺς καὶ δημιόπρατα.
<aristoph. wasps. 660> τούτων πλήρωμα τάλαντ' ἐγγὺς δισχίλια γίγνεται ἡμῖν.
<aristoph. wasps. 661> ἀπὸ τούτου νυν κατάθες μισθὸν τοῖσι δικασταῖς ἐνιαυτοῦ
<aristoph. wasps. 662> ἓξ χιλιάσιν, κοὔπω πλείους ἐν τῇ χώρᾳ κατένασθεν,
<aristoph. wasps. 663> γίγνεται ἡμῖν ἑκατὸν δήπου καὶ πεντήκοντα τάλαντα.
<aristoph. wasps. 664> οὐδ' ἡ δεκάτη τῶν προσιόντων ἡμῖν ἄρ' ἐγίγνεθ' ὁ μισθός.
<aristoph. wasps. 665> μὰ Δί' οὐ μέντοι.  καὶ ποῖ τρέπεται δὴ 'πειτα τὰ χρήματα τἄλλα;
<aristoph. wasps. 666> ἐς τούτους τοὺς “οὐχὶ προδώσω τὸν ̓Αθηναίων κολοσυρτόν,
<aristoph. wasps. 667> ἀλλὰ μαχοῦμαι περὶ τοῦ πλήθους ἀεί.” σὺ γὰρ ὦ πάτερ αὐτοὺς
<aristoph. wasps. 668> ἄρχειν αἱρεῖ σαυτοῦ τούτοις τοῖς ῥηματίοις περιπεφθείς.
<aristoph. wasps. 669> κᾆθ' οὗτοι μὲν δωροδοκοῦσιν κατὰ πεντήκοντα τάλαντα
<aristoph. wasps. 670> ἀπὸ τῶν πόλεων ἐπαπειλοῦντες τοιαυτὶ κἀναφοβοῦντες,
<aristoph. wasps. 671> “δώσετε τὸν φόρον, ἢ βροντήσας τὴν πόλιν ὑμῶν ἀνατρέψω.”
<aristoph. wasps. 672> σὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους περιτρώγων.
<aristoph. wasps. 673> οἱ δὲ ξύμμαχοι ὡς ᾔσθηνται τὸν μὲν σύρφακα τὸν ἄλλον
<aristoph. wasps. 674> ἐκ κηθαρίον λαγαριζόμενον καὶ τραγαλιζοντα τὸ μηδέν,
<aristoph. wasps. 675> σὲ μὲν ἡγοῦνται Κόννου ψῆφον, τούτοισι δὲ δωροφοροῦσιν
<aristoph. wasps. 676> ὕρχας οἶνον δάπιδας τυρὸν μέλι σήσαμα προσκεφάλαια
<aristoph. wasps. 677> φιάλας χλανίδας στεφάνους ὅρμους ἐκπώματα πλουθυγιείαν:
<aristoph. wasps. 678> σοὶ δ' ὧν ἄρχεις, πολλὰ μὲν ἐν γῇ πολλὰ δ' ἐφ' ὑγρᾷ πιτυλεύσας,
<aristoph. wasps. 679> οὐδεὶς οὐδὲ σκορόδου κεφαλὴν τοῖς ἑψητοῖσι δίδωσιν.
<aristoph. wasps. 680> μὰ Δί' ἀλλὰ παρ' Εὐχαρίδου καὐτὸς τρεῖς γ' ἄγλιθας μετέπεμψα.
<aristoph. wasps. 681> ἀλλ' αὐτήν μοι τὴν δουλείαν οὐκ ἀποφαίνων ἀποκναίεις.
<aristoph. wasps. 682> οὐ γὰρ μεγάλη δουλεία 'στὶν τούτους μὲν ἅπαντας ἐν ἀρχαῖς
<aristoph. wasps. 683> αὐτούς τ' εἶναι καὶ τοὺς κόλακας τοὺς τούτων μισθοφοροῦντας;
<aristoph. wasps. 684> σοὶ δ' ἤν τις δῷ τοὺς τρεῖς ὀβολούς, ἀγαπᾷς: οὓς αὐτὸς ἐλαύνων
<aristoph. wasps. 685> καὶ πεζομαχῶν καὶ πολιορκῶν ἐκτήσω πολλὰ πονήτας.
<aristoph. wasps. 686> καὶ πρὸς τούτοις ἐπιταττόμενος φοιτᾷς, ὃ μάλιστά μ' ἀπάγχει,
<aristoph. wasps. 687> ὅταν εἰσελθὸν μειράκιόν σοι κατάπυγον, Χαιρέου υἱός,
<aristoph. wasps. 688> ὡδὶ διαβὰς διακινηθεὶς τῷ σώματι καὶ τρυφερανθείς,
<aristoph. wasps. 689> ἥκειν εἴπῃ πρῲ κἀν ὥρᾳ δικάσονθ', ὡς ὅστις ἂν ὑμῶν
<aristoph. wasps. 690> ὕστερος ἔλθῃ τοῦ σημείου, τὸ τριώβολον οὐ κομιεῖται:
<aristoph. wasps. 691> αὐτὸς δὲ φέρει τὸ συνηγορικὸν δραχμήν, κἂν ὕστερος ἔλθῃ:
<aristoph. wasps. 692> καὶ κοινωνῶν τῶν ἀρχόντων ἑτέρῳ τινὶ τῶν μεθ' ἑαυτοῦ,
<aristoph. wasps. 693> ἤν τίς τι διδῷ τῶν φευγόντων, ξυνθέντε τὸ πρᾶγμα δύ' ὄντε
<aristoph. wasps. 694> ἐσπουδάκατον, κᾆθ' ὡς πρίονθ' ὁ μὲν ἕλκει ὁ δ' ἀντενέδωκε:
<aristoph. wasps. 695> σὺ δὲ χασκάζεις τὸν κωλακρέτην, τὸ δὲ πραττόμενόν σε λέληθεν.
<aristoph. wasps. 696> ταυτί με ποιοῦς'; οἴμοι τί λέγεις; ὥς μου τὸν θῖνα ταράττεις,
<aristoph. wasps. 697> καὶ τὸν νοῦν μου προσάγεις μᾶλλον, κοὐκ οἶδ' ὅ τι χρῆμά με ποιεῖς.
<aristoph. wasps. 698> σκέψαι τοίνυν ὡς ἐξόν σοι πλουτεῖν καὶ τοῖσιν ἅπασιν
<aristoph. wasps. 699> ὑπὸ τῶν ἀεὶ δημιζόντων οὐκ οἶδ' ὅπῃ ἐγκεκύκλησαι,
<aristoph. wasps. 700> ὅστις πόλεων ἄρχων πλείστων ἀπὸ τοῦ Πόντου μέχρι Σαρδοῦς
<aristoph. wasps. 701> οὐκ ἀπολαύεις πλὴν τοῦθ' ὃ φέρεις ἀκαρῆ: καὶ τοῦτ' ἐρίῳ σοι
<aristoph. wasps. 702> ἐνστάζουσιν κατὰ μικρὸν ἀεὶ τοῦ ζῆν ἕνεχ' ὥσπερ ἔλαιον.
<aristoph. wasps. 703> βούλονται γάρ σε πένητ' εἶναι: καὶ τοῦθ' ὧν οὕνεκ' ἐρῶ σοι,
<aristoph. wasps. 704> ἵνα γιγνώσκῃς τὸν τιθασευτήν, κᾆθ' ὅταν οὗτός γ' ἐπισίξῃ
<aristoph. wasps. 705> ἐπὶ τῶν ἐχθρῶν τιν' ἐπιρρύξας, ἀγρίως αὐτοῖς ἐπιπηδᾷς.
<aristoph. wasps. 706> εἰ γὰρ ἐβούλοντο βίον πορίσαι τῷ δήμῳ, ῥᾴδιον ἦν ἄν.
<aristoph. wasps. 707> εἰσίν γε πόλεις χίλιαι αἳ νῦν τὸν φόρον ἡμῖν ἀπάγουσι:
<aristoph. wasps. 708> τούτων εἴκοσιν ἄνδρας βόσκειν εἴ τις προσέταξεν ἑκάστῃ,
<aristoph. wasps. 709> δύο μυριάδ' ἂν τῶν δημοτικῶν ἔζων ἐν πᾶσι λαγῴοις
<aristoph. wasps. 710> καὶ στεφάνοισιν παντοδαποῖσιν καὶ πυριάτῃ,
<aristoph. wasps. 711> ἄξια τῆς γῆς ἀπολαύοντες καὶ τοῦ 'ν Μαραθῶνι τροπαίου.
<aristoph. wasps. 712> νῦν δ' ὥσπερ ἐλαολόγοι χωρεῖθ' ἅμα τῷ τὸν μισθὸν ἔχοντι.
<aristoph. wasps. 713> οἴμοι τί πέπονθ'; ὡς νάρκη μου κατὰ τῆς χειρὸς καταχεῖται,
<aristoph. wasps. 714> καὶ τὸ ξίφος οὐ δύναμαι κατέχειν, ἀλλ' ἤδη μαλθακός εἰμι.
<aristoph. wasps. 715> ἀλλ' ὁπόταν μὲν δείσως' αὐτοί, τὴν Εὔβοιαν διδόασιν
<aristoph. wasps. 716> ὑμῖν καὶ σῖτον ὑφίστανται κατὰ πεντήκοντα μεδίμνους
<aristoph. wasps. 717> ποριεῖν: ἔδοσαν δ' οὐπώποτέ σοι πλὴν πρώην πέντε μεδίμνους,
<aristoph. wasps. 718> καὶ ταῦτα μόλις ξενίας φεύγων ἔλαβες κατὰ χοίνικα κριθῶν.
<aristoph. wasps. 719> ὧν οὕνεκ' ἐγώ ς' ἀπέκλῃον ἀεὶ
<aristoph. wasps. 720> βόσκειν ἐθέλων καὶ μὴ τούτους
<aristoph. wasps. 721> ἐγχάσκειν σοι στομφάζοντας.
<aristoph. wasps. 722> καὶ νῦν ἀτεχνῶς ἐθέλω παρέχειν
<aristoph. wasps. 723> ὅ τι βούλει σοι,
<aristoph. wasps. 724> πλὴν κωλακρέτου γάλα πίνειν.
<aristoph. wasps. 725> ἦ που σοφὸς ἦν ὅστις ἔφασκεν, πρὶν ἂν ἀμφοῖν μῦθον ἀκούσῃς,
<aristoph. wasps. 726> οὐκ ἂν δικάσαις. σὺ γὰρ οὖν νῦν μοι νικᾶν πολλῷ δεδόκησαι:
<aristoph. wasps. 727> ὥστ' ἤδη τὴν ὀργὴν χαλάσας τοὺς σκίπωνας καταβάλλω.
<aristoph. wasps. 728> ἀλλ' ὦ τῆς ἡλικίας ἡμῖν τῆς αὐτῆς συνθιασῶτα,
<aristoph. wasps. 729> πιθοῦ πιθοῦ λόγοισι, μηδ' ἄφρων γένῃ
<aristoph. wasps. 730> μηδ' ἀτενὴς ἄγαν ἀτεράμων τ' ἀνήρ.
<aristoph. wasps. 731> εἴθ' ὤφελέν μοι κηδεμὼν ἢ ξυγγενὴς
<aristoph. wasps. 732> εἶναί τις ὅστις τοιαῦτ' ἐνουθέτει.
<aristoph. wasps. 733> σοὶ δὲ νῦν τις θεῶν παρὼν ἐμφανὴς
<aristoph. wasps. 734> ξυλλαμβάνει τοῦ πράγματος,
<aristoph. wasps. 735> καὶ δῆλός ἐστιν εὖ ποιῶν:
<aristoph. wasps. 736> σὺ δὲ παρὼν δέχου.
<aristoph. wasps. 737> καὶ μὴν θρέψω γ' αὐτὸν παρέχων
<aristoph. wasps. 738> ὅσα πρεσβύτῃ ξύμφορα, χόνδρον
<aristoph. wasps. 739> λείχειν, χλαῖναν μαλακήν, σισύραν,
<aristoph. wasps. 740> πόρνην, ἥτις τὸ πέος τρίψει καὶ τὴν ὀσφῦν.
<aristoph. wasps. 741> ἀλλ' ὅτι σιγᾷ κοὐδὲν γρύζει,
<aristoph. wasps. 742> τοῦτ' οὐ δύναταί με προσέσθαι.
<aristoph. wasps. 743> νενουθέτηκεν αὑτὸν ἐς τὰ πράγμαθ', οἶς
<aristoph. wasps. 744> τότ' ἐπεμαίνετ': ἔγνωκε γὰρ ἀρτίως,
<aristoph. wasps. 745> λογίζεταί τ' ἐκεῖνα πάνθ' ἁμαρτίας
<aristoph. wasps. 746> ἃ σοῦ κελεύοντος οὐκ ἐπείθετο.
<aristoph. wasps. 747> νῦν δ' ἴσως τοῖσι σοῖς λόγοις πείθεται
<aristoph. wasps. 748> καὶ σωφρονεῖ μέντοι μεθιστὰς
<aristoph. wasps. 749> ἐς τὸ λοιπὸν τὸν τρόπον
<aristoph. wasps. 749> πιθόμενός τέ σοι. ἰώ μοί μοι.   οὗτος τί βοᾷς;
<aristoph. wasps. 750> μή μοι τούτων μηδὲν ὑπισχνοῦ.
<aristoph. wasps. 751> κείνων ἔραμαι, κεῖθι γενοίμαν,
<aristoph. wasps. 752> ἵν' ὁ κῆρύξ φησι, 'τίς ἀψήφιστος; ἀνιστάσθω.'
<aristoph. wasps. 753> κἀπισταίην ἐπὶ τοῖς κημοῖς
<aristoph. wasps. 755> ψηφιζομένων ὁ τελευταῖος.
<aristoph. wasps. 756> σπεῦδ' ὦ ψυχή. ποῦ μοι ψυχή;
<aristoph. wasps. 757> πάρες ὦ σκιερά. μὰ τὸν ̔Ηρακλέα
<aristoph. wasps. 758> μή νυν ἔτ' ἐγὼ 'ν τοῖσι δικασταῖς
<aristoph. wasps. 759> κλέπτοντα Κλέωνα λάβοιμι.
<aristoph. wasps. 760> ἴθ' ὦ πάτερ πρὸς τῶν θεῶν ἐμοὶ πιθοῦ.
<aristoph. wasps. 761> τί σοι πίθωμαι; λέγ' ὅ τι βούλει πλὴν ἑνός.
<aristoph. wasps. 762> ποίου; φέρ' ἴδω.   τοῦ μὴ δικάζειν. τοῦτο δὲ
<aristoph. wasps. 763> ̔́Αιδης διακρινεῖ πρότερον ἢ 'γὼ πείσομαι.
<aristoph. wasps. 764> σὺ δ' οὖν, ἐπειδὴ τοῦτο κεχάρηκας ποιῶν,
<aristoph. wasps. 765> ἐκεῖσε μὲν μηκέτι βάδιζ', ἀλλ' ἐνθάδε
<aristoph. wasps. 766> αὐτοῦ μένων δίκαζε τοῖσιν οἰκέταις.
<aristoph. wasps. 767> περὶ τοῦ; τί ληρεῖς;   ταὔθ' ἅπερ ἐκεῖ πράττεται:
<aristoph. wasps. 768> ὅτι τὴν θύραν ἀνέῳξεν ἡ σηκὶς λάθρᾳ,
<aristoph. wasps. 769> ταύτης ἐπιβολὴν ψηφιεῖ μίαν μόνην.
<aristoph. wasps. 770> πάντως δὲ κἀκεῖ ταῦτ' ἔδρας ἑκάστοτε.
<aristoph. wasps. 771> καὶ ταῦτα μέν νυν εὐλόγως, ἢν ἐξέχῃ
<aristoph. wasps. 772> ἕλη κατ' ὄρθρον, ἡλιάσει πρὸς ἥλιον:
<aristoph. wasps. 773> ἐὰν δὲ νείφῃ, πρὸς τὸ πῦρ καθήμενος:
<aristoph. wasps. 774> ὕοντος εἴσει: κἄν ἔγρῃ μεσημβρινός,
<aristoph. wasps. 775> οὐδείς ς' ἀποκλῄσει θεσμοθέτης τῇ κιγκλίδι.
<aristoph. wasps. 776> τουτί μ' ἀρέσκει.   πρὸς δὲ τούτοις γ', ἢν δίκην
<aristoph. wasps. 777> λέγῃ μακράν τις, οὐχὶ πεινῶν ἀναμενεῖς
<aristoph. wasps. 778> δάκνων σεαυτὸν καὶ τὸν ἀπολογούμενον.
<aristoph. wasps. 779> πῶς οὖν διαγιγνώσκειν καλῶς δυνήσομαι
<aristoph. wasps. 780> ὥσπερ πρότερον τὰ πράγματ' ἔτι μασώμενος;
<aristoph. wasps. 781> πολλῷ γ' ἄμεινον: καὶ λέγεται γὰρ τουτογί,
<aristoph. wasps. 782> ὡς οἱ δικασταὶ ψευδομένων τῶν μαρτύρων
<aristoph. wasps. 783> μόλις τὸ πρᾶγμ' ἔγνωσαν ἀναμασώμενοι.
<aristoph. wasps. 784> ἀνά τό με πείθεις. ἀλλ' ἐκεῖν' οὔπω λέγεις,
<aristoph. wasps. 785> τὸν μισθὸν ὁπόθεν λήψομαι.   παρ' ἐμοῦ.   καλῶς,
<aristoph. wasps. 786> ὁτιὴ κατ' ἐμαυτὸν κοὐ μεθ' ἑτέρου λήψομαι.
<aristoph. wasps. 787> αἴσχιστα γάρ τοί μ' ἠργάσατο Λυσίστρατος
<aristoph. wasps. 788> ὁ σκωπτόλης. δραχμὴν μετ' ἐμοῦ πρώην λαβὼν
<aristoph. wasps. 789> ἐλθὼν διεκερματίζετ' ἐν τοῖς ἰχθύσιν,
<aristoph. wasps. 790> κἄπειτ' ἐνέθηκε τρεῖς λοπίδας μοι κεστρέων:
<aristoph. wasps. 791> κἀγὼ 'νέκαψ': ὀβολοὺς γὰρ ᾠόμην λαβεῖν:
<aristoph. wasps. 792> κᾆτα βδελυχθεὶς ὀσφρόμενος ἐξέπτυσα:
<aristoph. wasps. 793> κᾆθ' εἷλκον αὐτόν.   ὁ δὲ τί πρὸς ταῦτ' εἶφ';   ὅ τι;
<aristoph. wasps. 794> ἀλεκτρυόνος μ' ἔφασκε κοιλίαν ἔχειν:
<aristoph. wasps. 795> “ταχὺ γοῦν καθέψεις τἀργύριον,” ἦ δ' ὃς λέγων.
<aristoph. wasps. 796> ὁρᾷς ὅσον καὶ τοῦτο δῆτα κερδανεῖς.
<aristoph. wasps. 797> οὐ πάνυ τι μικρόν. ἀλλ' ὅπερ μέλλεις ποίει.
<aristoph. wasps. 798> ἀνάμενέ νυν: ἐγὼ δὲ ταῦθ' ἥξω φέρων.
<aristoph. wasps. 799> ὅρα τὸ χρῆμα, τὰ λόγι' ὡς περαίνεται.
<aristoph. wasps. 800> ἠκηκόη γὰρ ὡς ̓Αθηναῖοί ποτε
<aristoph. wasps. 801> δικάσοιεν ἐπὶ ταῖς οἰκίαισι τὰς δίκας,
<aristoph. wasps. 802> κἀν τοῖς προθύροις ἐνοικοδομήσοι πᾶς ἀνὴρ
<aristoph. wasps. 803> αὑτῷ δικαστηρίδιον μικρὸν πάνυ,
<aristoph. wasps. 804> ὥσπερ ̔Εκάταιον, πανταχοῦ πρὸ τῶν θυρῶν.
<aristoph. wasps. 805> ἰδού, τί ἔτ' ἐρεῖς; ὡς ἅπαντ' ἐγὼ φέρω
<aristoph. wasps. 806> ὅσαπερ ἔφασκον, κἄτι πολλῷ πλείονα.
<aristoph. wasps. 807> ἀμὶς μέν, ἢν οὐρητιάσῃς, αὑτηὶ
<aristoph. wasps. 808> παρά σοι κρεμήσετ' ἐγγὺς ἐπὶ τοῦ παττάλου.
<aristoph. wasps. 809> σοφόν γε τουτὶ καὶ γέροντι πρόσφορον
<aristoph. wasps. 810> ἐξηῦρες ἀτεχνῶς φάρμακον στραγγουρίας.
<aristoph. wasps. 811> καὶ πῦρ γε τουτί: καὶ προσέστηκεν φακῆ
<aristoph. wasps. 812> ῥοφεῖν, ἐὰν δέῃ τι.   τοῦτ' αὖ δεξιόν:
<aristoph. wasps. 813> κἂν γὰρ πυρέττω, τόν γε μισθὸν λήψομαι.
<aristoph. wasps. 814> αὐτοῦ μένων γὰρ τὴν φακῆν ῥοφήσομαι.
<aristoph. wasps. 815> ἀτὰρ τί τὸν ὄρνιν ὡς ἔμ' ἐξηνέγκατε;
<aristoph. wasps. 816> ἵνα γ', ἢν καθεύδῃς ἀπολογουμένου τινός,
<aristoph. wasps. 817> ᾄδων ἄνωθεν ἐξεγείρῃ ς' οὑτοσί.
<aristoph. wasps. 818> ἓν ἔτι ποθῶ, τὰ δ' ἄλλ' ἀρέσκει μοι.   τὸ τί;
<aristoph. wasps. 819> θἠρῷον εἴ πως ἐκκομίσαις τὸ τοῦ Λύκου.
<aristoph. wasps. 820> πάρεστι τουτί, καὐτὸς ἅναξ οὑτοσί.
<aristoph. wasps. 821> ὦ δέσποθ' ἥρως ὡς χαλεπὸς ἄρ' ἦσθ' ἰδεῖν.
<aristoph. wasps. 822> οἷόσπερ ἡμῖν φαίνεται Κλεώνυμος.
<aristoph. wasps. 823> οὔκουν ἔχει γ' οὐδ' αὐτὸς ἥρως ὢν ὅπλα.
<aristoph. wasps. 824> εἰ θᾶττον ἐκαθίζου σύ, θᾶττον ἂν δίκην
<aristoph. wasps. 825> ἐκάλουν.   κάλει νυν, ὡς κάθημαι 'γὼ πάλαι.
<aristoph. wasps. 826> φέρε νυν τίν' αὐτῷ πρῶτον εἰσαγάγω δίκην;
<aristoph. wasps. 827> τί τίς κακὸν δέδρακε τῶν ἐν τᾠκίᾳ;
<aristoph. wasps. 828> ἡ Θρᾷττα προσκαύσασα πρώην τὴν χύτραν —
<aristoph. wasps. 829> ἐπίσχες οὗτος: ὡς ὀλίγου μ' ἀπώλεσας.
<aristoph. wasps. 830> ἄνευ δρυφάκτου τὴν δίκην μέλλεις καλεῖν,
<aristoph. wasps. 831> ὃ πρῶτον ἡμῖν τῶν ἱερῶν ἐφαίνετο;
<aristoph. wasps. 832> μὰ τὸν Δί' οὐ πάρεστιν.   ἀλλ' ἐγὼ δραμὼν
<aristoph. wasps. 833> αὐτὸς κομιοῦμαι τό γε παραυτίκ' ἔνδοθεν.
<aristoph. wasps. 834> τί ποτε τὸ χρῆμ'; ὡς δεινὸν ἡ φιλοχωρία.
<aristoph. wasps. 835> βάλλ' ἐς κόρακας. τοιουτονὶ τρέφειν κύνα.
<aristoph. wasps. 836> τί δ' ἔστιν ἐτεόν;   οὐ γὰρ ὁ Λάβης ἀρτίως
<aristoph. wasps. 837> ὁ κύων παρᾴξας ἐς τὸν ἰπνὸν ὑφαρπάσας
<aristoph. wasps. 838> τροφαλίδα τυροῦ Σικελικὴν κατεδήδοκεν;
<aristoph. wasps. 839> τοῦτ' ἆρα πρῶτον τἀδίκημα τῷ πατρὶ
<aristoph. wasps. 840> εἰσακτέον μοι: σὺ δὲ κατηγόρει παρών.
<aristoph. wasps. 841> μὰ Δί' οὐκ ἔγωγ': ἀλλ' ἅτερός φησιν κύων
<aristoph. wasps. 842> κατηγορήσειν, ἤν τις εἰσάγῃ γραφήν.
<aristoph. wasps. 843> ἴθι νυν ἄγ' αὐτὼ δεῦρο.   ταῦτα χρὴ ποιεῖν.
<aristoph. wasps. 844> τουτὶ τί ἔστι;   χοιροκομεῖον ̔Εστίας.
<aristoph. wasps. 845> εἶθ' ἱεροσυλήσας φέρεις;   οὔκ, ἀλλ' ἵνα
<aristoph. wasps. 846> ἀφ' ̔Εστίας ἀρχόμενος ἐπιτρίψω τινά.
<aristoph. wasps. 847> ἀλλ' εἴσαγ' ἀνύσας: ὡς ἐγὼ τιμᾶν βλέπω.
<aristoph. wasps. 848> φέρε νυν ἐνέγκω τὰς σανίδας καὶ τὰς γραφάς.
<aristoph. wasps. 849> οἴμοι διατρίβεις κἀπολεῖς τριψημερῶν:
<aristoph. wasps. 850> ἐγὼ δ' ἀλοκίζειν ἐδεόμην τὸ χωρίον.
<aristoph. wasps. 851> ἰδού.   κάλει νυν.   ταῦτα δή. τίς οὑτοσὶ
<aristoph. wasps. 852> ὁ πρῶτός ἐστιν;   ἐς κόρακας, ὡς ἄχθομαι
<aristoph. wasps. 853> ὁτιὴ 'πελαθόμην τοὺς καδίσκους ἐκφέρειν.
<aristoph. wasps. 854> οὗτος σὺ ποῖ θεῖς;   ἐπὶ καδίσκους.   μη δαμῶς.
<aristoph. wasps. 855> ἐγὼ γὰρ εἶχον τούσδε τοὺς ἀρυστίχους.
<aristoph. wasps. 856> κάλλιστα τοίνυν: πάντα γὰρ πάρεστι νῷν
<aristoph. wasps. 857> ὅσων δεόμεθα, πλήν γε δὴ τῆς κλεψύδρας.
<aristoph. wasps. 858> ἡδὶ δὲ δὴ τίς ἐστιν; οὐχὶ κλεψύδρα;
<aristoph. wasps. 859> εὖ γ' ἐκπορίζεις αὐτὰ κἀπιχωρίως.
<aristoph. wasps. 860> ἀλλ' ὡς τάχιστα πῦρ τις ἐξενεγκάτω
<aristoph. wasps. 861> καὶ μυρρίνας καὶ τὸν λιβανωτὸν ἔνδοθεν,
<aristoph. wasps. 862> ὅπως ἂν εὐξώμεσθα πρῶτα τοῖς θεοῖς.
<aristoph. wasps. 863> καὶ μὴν ἡμεῖς ἐπὶ ταῖς σπονδαῖς
<aristoph. wasps. 864> καὶ ταῖς εὐχαῖς
<aristoph. wasps. 865> φήμην ἀγαθὴν λέξομεν ὑμῖν,
<aristoph. wasps. 866> ὅτι γενναίως ἐκ τοῦ πολέμου
<aristoph. wasps. 867> καὶ τοῦ νείκους ξυνεβήτην.
<aristoph. wasps. 868> εὐφημία μὲν πρῶτα νῦν ὑπαρχέτω.
<aristoph. wasps. 869> ὦ Φοῖβ' ̓́Απολλον Πύθι' ἐπ' ἀγαθῇ τύχῃ
<aristoph. wasps. 870> τὸ πρᾶγμ' ὃ μηχανᾶται
<aristoph. wasps. 871> ἔμπροσθεν οὗτος τῶν θυρῶν,
<aristoph. wasps. 872> ἅπασιν ἡμῖν ἁρμόσαι
<aristoph. wasps. 873> παυσαμένοις πλάνων.
<aristoph. wasps. 874> ἰήιε Παιάν.
<aristoph. wasps. 875> ὦ δέσποτ' ἄναξ γεῖτον ἀγυιεῦ προθύρου προπύλαιε,
<aristoph. wasps. 876> δέξαι τελετὴν καινὴν ὦναξ, ἣν τῷ πατρὶ καινοτομοῦμεν,
<aristoph. wasps. 877> παῦσόν τ' αὐτοῦ τοῦτο τὸ λίαν στρυφνὸν καὶ πρίνινον ἦθος,
<aristoph. wasps. 878> ἀντὶ σιραίου μέλιτος μικρὸν τῷ θυμιδίῳ παραμείξας:
<aristoph. wasps. 879> ἤδη δ' εἶναι τοῖς ἀνθρώποις
<aristoph. wasps. 880> ἤπιον αὐτόν,
<aristoph. wasps. 880> τοὺς φεύγοντάς τ' ἐλεεῖν μᾶλλον τῶν γραψαμένων
<aristoph. wasps. 881> κἀπιδακρύειν ἀντιβολούντων,
<aristoph. wasps. 882> καὶ παυσάμενον τῆς δυσκολίας
<aristoph. wasps. 883> ἀπὸ τῆς ὀργῆς
<aristoph. wasps. 884> τὴν ἀκαλήφην ἀφελέσθαι.
<aristoph. wasps. 885> ξυνευχόμεσθα ταὐτά σοι κἀπᾴδομεν
<aristoph. wasps. 886> νέαισιν ἀρχαῖς ἕνεκα τῶν προλελεγμένων.
<aristoph. wasps. 887> εὖνοι γάρ ἐσμεν ἐξ οὗ
<aristoph. wasps. 888> τὸν δῆμον ᾐσθόμεσθά σου
<aristoph. wasps. 889> φιλοῦντος ὡς οὐδεὶς ἀνὴρ
<aristoph. wasps. 890> τῶν γε νεωτέρων. ἰήιε Παιάν.
<aristoph. wasps. 891> εἴ τις θύρασιν ἡλιαστής, εἰσίτω:
<aristoph. wasps. 892> ὡς ἡνίκ' ἂν λέγωσιν οὐκ ἐσφρήσομεν.
<aristoph. wasps. 893> τίς ἆρ' ὁ φεύγων;   οὗτος.   ὅσον ἁλώσεται.
<aristoph. wasps. 894> ἀκούετ' ἤδη τῆς γραφῆς. ἐγράψατο
<aristoph. wasps. 895> κύων Κυδαθηναιεὺς Λάβητ' Αἰξωνέα
<aristoph. wasps. 896> τὸν τυρὸν ἀδικεῖν ὅτι μόνος κατήσθιεν
<aristoph. wasps. 897> τὸν Σικελικόν. τίμημα κλῳὸς σύκινος.
<aristoph. wasps. 898> θάνατος μὲν οὖν κύνειος, ἢν ἅπαξ ἁλῷ.
<aristoph. wasps. 899> καὶ μὴν ὁ φεύγων οὑτοσὶ Λάβης πάρα.
<aristoph. wasps. 900> ὦ μιαρὸς οὗτος: ὡς δὲ καὶ κλέπτον βλέπει,
<aristoph. wasps. 901> οἷον σεσηρὼς ἐξαπατήσειν μ' οἴεται.
<aristoph. wasps. 902> ποῦ δ' ἔσθ' ὁ διώκων, ὁ Κυδαθηναιεὺς κύων;
<aristoph. wasps. 903> αὗ αὗ. πάρεστιν οὗτος.   ἕτερος οὗτος αὖ Λάβης.
<aristoph. wasps. 904> ἀγαθός γ' ὑλακτεῖν καὶ διαλείχειν τὰς χύτρας.
<aristoph. wasps. 905> σίγα, κάθιζε: σὺ δ' ἀναβὰς κατηγόρει.
<aristoph. wasps. 906> φέρε νυν ἅμα τήνδ' ἐγχεάμενος κἀγὼ ῥοφῶ.
<aristoph. wasps. 907> τῆς μὲν γραφῆς ἠκούσαθ' ἣν ἐγραψάμην
<aristoph. wasps. 908> ἄνδρες δικασταὶ τουτονί. δεινότατα γὰρ
<aristoph. wasps. 909> ἔργων δέδρακε κἀμὲ καὶ τὸ ῥυππαπαῖ.
<aristoph. wasps. 910> ἀποδρὰς γὰρ ἐς τὴν γωνίαν τυρὸν πολὺν
<aristoph. wasps. 911> κατεσικέλιζε κἀνέπλητ' ἐν τῷ σκότῳ —
<aristoph. wasps. 912> νὴ τὸν Δί' ἀλλὰ δῆλός ἐστ': ἔμοιγέ τοι
<aristoph. wasps. 913> τυροῦ κάκιστον ἀρτίως ἐνήρυγεν
<aristoph. wasps. 914> ὁ βδελυρὸς οὗτος.   κοὐ μετέδωκ' αἰτοῦντί μοι.
<aristoph. wasps. 915> καίτοι τίς ὑμᾶς εὖ ποιεῖν δυνήσεται,
<aristoph. wasps. 916> ἢν μή τι κἀμοί τις προβάλλῃ τῷ κυνί;
<aristoph. wasps. 917> οὐδὲν μετέδωκεν οὐδὲ τῷ κοινῷ γ' ἐμοί.
<aristoph. wasps. 918> θερμὸς γὰρ ἁνὴρ οὐδὲν ἧττον τῆς φακῆς.
<aristoph. wasps. 919> πρὸς τῶν θεῶν μὴ προκαταγίγνωσκ' ὦ πάτερ,
<aristoph. wasps. 920> πρὶν ἄν γ' ἀκούσῃς ἀμφοτέρων.   ἀλλ' ὦγαθὲ
<aristoph. wasps. 921> τὸ πρᾶγμα φανερόν ἐστιν: αὐτὸ γὰρ βοᾷ.
<aristoph. wasps. 922> μή νυν ἀφῆτέ γ' αὐτόν, ὡς ὄντ' αὖ πολὺ
<aristoph. wasps. 923> κυνῶν ἁπάντων ἄνδρα μονοφαγίστατον,
<aristoph. wasps. 924> ὅστις περιπλεύσας τὴν θυείαν ἐν κύκλῳ
<aristoph. wasps. 925> ἐκ τῶν πόλεων τὸ σκῖρον ἐξεδήδοκεν.
<aristoph. wasps. 926> ἐμοὶ δέ γ' οὐκ ἔστ' οὐδὲ τὴν ὑδρίαν πλάσαι.
<aristoph. wasps. 927> πρὸς ταῦτα τοῦτον κολάσατ': οὐ γὰρ ἄν ποτε
<aristoph. wasps. 928> τρέφειν δύναιτ' ἂν μία λόχμη κλέπτα δύο:
<aristoph. wasps. 929> ἵνα μὴ κεκλάγγω διὰ κενῆς ἄλλως ἐγώ:
<aristoph. wasps. 930> ἐὰν δὲ μή, τὸ λοιπὸν οὐ κεκλάγξομαι.
<aristoph. wasps. 931> ἰοὺ ἰού.
<aristoph. wasps. 932> ὅσας κατηγόρησε τὰς πανουργίας.
<aristoph. wasps. 933> κλέπτον τὸ χρῆμα τἀνδρός: οὐ καὶ σοὶ δοκεῖ
<aristoph. wasps. 934> ὦλεκτρυόν; νὴ τὸν Δί' ἐπιμύει γέ τοι.
<aristoph. wasps. 935> ὁ θεσμοθέτης: ποῦ 'σθ' οὗτος; ἀμίδα μοι δότω.
<aristoph. wasps. 936> αὐτὸς καθελοῦ: τοὺς μάρτυρας γὰρ ἐσκαλῶ.
<aristoph. wasps. 937> Λάβητι μάρτυρας παρεῖναι τρύβλιον
<aristoph. wasps. 938> δοίδυκα τυρόκνηστιν ἐσχάραν χύτραν,
<aristoph. wasps. 939> καὶ τἄλλα, τὰ σκεύη τὰ προσκεκαυμένα.
<aristoph. wasps. 940> ἀλλ' ἔτι σύ γ' οὐρεῖς καὶ καθίζεις οὐδέπω;
<aristoph. wasps. 941> τοῦτον δέ γ' οἶμ' ἐγὼ χεσεῖσθαι τήμερον.
<aristoph. wasps. 942> οὐκ αὖ σὺ παύσει χαλεπὸς ὢν καὶ δύσκολος,
<aristoph. wasps. 943> καὶ ταῦτα τοῖς φεύγουσιν, ἀλλ' ὀδὰξ ἔχει;
<aristoph. wasps. 944> ἀνάβαιν', ἀπολογοῦ. τί σεσιώπηκας; λέγε.
<aristoph. wasps. 945> ἀλλ' οὐκ ἔχειν οὗτός γ' ἔοικεν ὅ τι λέγῃ.
<aristoph. wasps. 946> οὔκ, ἀλλ' ἐκεῖνό μοι δοκεῖ πεπονθέναι,
<aristoph. wasps. 947> ὅπερ ποτὲ φεύγων ἔπαθε καὶ Θουκυδίδης:
<aristoph. wasps. 948> ἀπόπληκτος ἐξαίφνης ἐγένετο τὰς γνάθους.
<aristoph. wasps. 949> πάρεχ' ἐκποδών. ἐγὼ γὰρ ἀπολογήσομαι.
<aristoph. wasps. 950> χαλεπὸν μὲν ὦνδρες ἐστὶ διαβεβλημένου
<aristoph. wasps. 951> ὑπεραποκρίνεσθαι κυνός, λέξω δ' ὅμως.
<aristoph. wasps. 952> ἀγαθὸς γάρ ἐστι καὶ διώκει τοὺς λύκους.
<aristoph. wasps. 953> κλέπτης μὲν οὖν οὗτός γε καὶ ξυνωμότης.
<aristoph. wasps. 954> μὰ Δί' ἀλλ' ἄριστός ἐστι τῶν νυνὶ κυνῶν
<aristoph. wasps. 955> οἷός τε πολλοῖς προβατίοις ἐφεστάναι.
<aristoph. wasps. 956> τί οὖν ὄφελος, τὸν τυρὸν εἰ κατεσθίει;
<aristoph. wasps. 957> ὅ τι; σοῦ προμάχεται καὶ φυλάττει τὴν θύραν
<aristoph. wasps. 958> καὶ τἄλλ' ἄριστός ἐστιν: εἰ δ' ὑφείλετο,
<aristoph. wasps. 959> ξύγγνωθι. κιθαρίζειν γὰρ οὐκ ἐπίσταται.
<aristoph. wasps. 960> ἐγὼ δ' ἐβουλόμην ἂν οὐδὲ γράμματα,
<aristoph. wasps. 961> ἵνα μὴ κακουργῶν ἐνέγραφ' ἡμῖν τὸν λόγον.
<aristoph. wasps. 962> ἄκουσον ὦ δαιμόνιέ μου τῶν μαρτύρων.
<aristoph. wasps. 963> ἀνάβηθι τυρόκνηστι καὶ λέξον μέγα:
<aristoph. wasps. 964> σὺ γὰρ ταμιεύους' ἔτυχες. ἀπόκριναι σαφῶς,
<aristoph. wasps. 965> εἰ μὴ κατέκνησας τοῖς στρατιώταις ἅλαβες.
<aristoph. wasps. 966> φησὶ κατακνῆσαι.   νὴ Δί' ἀλλὰ ψεύδεται.
<aristoph. wasps. 967> ὦ δαιμόνι' ἐλέει ταλαιπωρουμένους.
<aristoph. wasps. 968> οὗτος γὰρ ὁ Λάβης καὶ τραχήλι' ἐσθίει
<aristoph. wasps. 969> καὶ τὰς ἀκάνθας, κοὐδέποτ' ἐν ταὐτῷ μένει.
<aristoph. wasps. 970> ὁ δ' ἕτερος οἷός ἐστιν οἰκουρὸς μόνον.
<aristoph. wasps. 971> αὐτοῦ μένων γὰρ ἅττ' ἂν εἴσω τις φέρῃ
<aristoph. wasps. 972> τούτων μεταιτεῖ τὸ μέρος: εἰ δὲ μή, δάκνει.
<aristoph. wasps. 973> αἰβοῖ. τί κακόν ποτ' ἔσθ' ὅτῳ μαλάττομαι;
<aristoph. wasps. 974> κακόν τι περιβαίνει με κἀναπείθομαι.
<aristoph. wasps. 975> ἴθ' ἀντιβολῶ ς': οἰκτίρατ' αὐτὸν ὦ πάτερε,
<aristoph. wasps. 976> καὶ μὴ διαφθείρητε. ποῦ τὰ παιδία;
<aristoph. wasps. 977> ἀναβαίνετ' ὦ πόνηρα καὶ κνυζούμενα
<aristoph. wasps. 978> αἰτεῖτε κἀντιβολεῖτε καὶ δακρύετε.
<aristoph. wasps. 979> κατάβα κατάβα κατάβα κατάβα.   καταβήσομαι.
<aristoph. wasps. 980> καίτοι τὸ κατάβα τοῦτο πολλοὺς δὴ πάνυ
<aristoph. wasps. 981> ἐξηπάτηκεν. ἀτὰρ ὅμως καταβήσομαι.
<aristoph. wasps. 982> ἐς κόρακας. ὡς οὐκ ἀγαθόν ἐστι τὸ ῥοφεῖν.
<aristoph. wasps. 983> ἐγὼ γὰρ ἀπεδάκρυσα νῦν γνώμην ἐμὴν
<aristoph. wasps. 984> οὐδέν ποτ' ἀλλ' ἢ τῆς φακῆς ἐμπλήμενος.
<aristoph. wasps. 985> οὔκουν ἀποφεύγει δῆτα;   χαλεπὸν εἰδέναι.
<aristoph. wasps. 986> ἴθ' ὦ πατρίδιον ἐπὶ τὰ βελτίω τρέπου.
<aristoph. wasps. 987> τηνδὶ λαβὼν τὴν ψῆφον ἐπὶ τὸν ὕστερον
<aristoph. wasps. 988> μύσας παρᾷξον κἀπόλυσον ὦ πάτερ.
<aristoph. wasps. 989> οὐ δῆτα: κιθαρίζειν γὰρ οὐκ ἐπίσταμαι.
<aristoph. wasps. 990> φέρε νύν σε τῃδὶ τὴν ταχίστην περιάγω.
<aristoph. wasps. 991> ὅδ' ἔσθ' ὁ πρότερος;   οὗτος:   αὕτη 'νταῦθ' ἔνι.
<aristoph. wasps. 992> ἐξηπάτηται κἀπολέλυκεν οὐχ ἑκών.
<aristoph. wasps. 993> φέρ' ἐξεράσω.   πῶς ἄρ' ἠγωνίσμεθα;
<aristoph. wasps. 994> δείξειν ἔοικεν. ἐκπέφευγας ὦ Λάβης.
<aristoph. wasps. 995> πάτερ πάτερ τί πέπονθας; οἴμοι: ποῦ 'σθ' ὕδωρ;
<aristoph. wasps. 996> ἔπαιρε σαυτόν.   εἰπέ νυν ἐκεῖνό μοι,
<aristoph. wasps. 997> ὄντως ἀπέφυγε;   νὴ Δί':   οὐδέν εἰμ' ἄρα.
<aristoph. wasps. 998> μὴ φροντίσῃς ὦ δαιμόνι': ἀλλ' ἀνίστασο.
<aristoph. wasps. 999> πῶς οὖν ἐμαυτῷ τοῦτ' ἐγὼ ξυνείσομαι,
<aristoph. wasps. 1000> φεύγοντ' ἀπολύσας ἄνδρα; τί ποτε πείσομαι;
<aristoph. wasps. 1001> ἀλλ' ὦ πολυτίμητοι θεοὶ ξύγγνωτέ μοι:
<aristoph. wasps. 1002> ἄκων γὰρ αὔτ' ἔδρασα κοὐ τοὐμοῦ τρόπου.
<aristoph. wasps. 1003> καὶ μηδὲν ἀγανάκτει γ'. ἐγὼ γάρ ς' ὦ πάτερ
<aristoph. wasps. 1004> θρέψω καλῶς, ἄγων μετ' ἐμαυτοῦ πανταχοῖ,
<aristoph. wasps. 1005> ἐπὶ δεῖπνον, ἐς ξυμπόσιον, ἐπὶ θεωρίαν,
<aristoph. wasps. 1006> ὥσθ' ἡδέως διάγειν σε τὸν λοιπὸν χρόνον:
<aristoph. wasps. 1007> κοὐκ ἐγχανεῖταί ς' ἐξαπατῶν ̔Υπέρβολος.
<aristoph. wasps. 1008> ἀλλ' εἰσίωμεν.   ταῦτά νυν, εἴπερ δοκεῖ.
<aristoph. wasps. 1009> ἀλλ' ἴτε χαίροντες ὅποι βούλεσθ'.
<aristoph. wasps. 1010> ὑμεῖς δὲ τέως ὦ μυριάδες ἀναρίθμητοι,
<aristoph. wasps. 1011> νῦν τὰ μέλλοντ' εὖ λέγεσθαι
<aristoph. wasps. 1012> μὴ πέσῃ φαύλως χαμᾶζ'
<aristoph. wasps. 1013> εὐλαβεῖσθε. τοῦτο γὰρ σκαιῶν θεατῶν
<aristoph. wasps. 1014> ἐστὶ πάσχειν, κοὐ πρὸς ὑμῶν.
<aristoph. wasps. 1015> νῦν αὖτε λεῲ προσέχετε τὸν νοῦν, εἴπερ καθαρόν τι φιλεῖτε.
<aristoph. wasps. 1016> μέμψασθαι γὰρ τοῖσι θεαταῖς ὁ ποιητὴς νῦν ἐπιθυμεῖ.
<aristoph. wasps. 1017> ἀδικεῖσθαι γάρ φησιν πρότερος πόλλ' αὐτοὺς εὖ πεποιηκώς,
<aristoph. wasps. 1018> τὰ μὲν οὐ φανερῶς ἀλλ' ἐπικουρῶν κρύβδην ἑτέροισι ποιηταῖς,
<aristoph. wasps. 1019> μιμησάμενος τὴν Εὐρυκλέους μαντείαν καὶ διάνοιαν,
<aristoph. wasps. 1020> εἰς ἀλλοτρίας γαστέρας ἐνδὺς κωμῳδικὰ πολλὰ χέασθαι:
<aristoph. wasps. 1021> μετὰ τοῦτο δὲ καὶ φανερῶς ἤδη κινδυνεύων καθ' ἑαυτόν,
<aristoph. wasps. 1022> οὐκ ἀλλοτρίων ἀλλ' οἰκείων Μουσῶν στόμαθ' ἡνιοχήσας.
<aristoph. wasps. 1023> ἀρθεὶς δὲ μέγας καὶ τιμηθεὶς ὡς οὐδεὶς πώποτ' ἐν ὑμῖν,
<aristoph. wasps. 1024> οὐκ † ἐκτελέσαι † φησὶν ἐπαρθεὶς οὐδ' ὀγκῶσαι τὸ φρόνημα,
<aristoph. wasps. 1025> οὐδὲ παλαίστρας περικωμάζειν πειρῶν: οὐδ' εἴ τις ἐραστὴς
<aristoph. wasps. 1026> κωμῳδεῖσθαι παιδίχ' ἑαυτοῦ μισῶν ἔσπευσε πρὸς αὐτόν,
<aristoph. wasps. 1027> οὐδενὶ πώποτέ φησι πιθέσθαι, γνώμην τιν' ἔχων ἐπιεικῆ,
<aristoph. wasps. 1028> ἵνα τὰς Μούσας αἷσιν χρῆται μὴ προαγωγοὺς ἀποφήνῃ.
<aristoph. wasps. 1029> οὐδ' ὅτε πρῶτόν γ' ἦρξε διδάσκειν, ἀνθρώποις φής' ἐπιθέσθαι,
<aristoph. wasps. 1030> ἀλλ' ̔Ηρακλέους ὀργήν τιν' ἔχων τοῖσι μεγίστοις ἐπιχειρεῖν,
<aristoph. wasps. 1031> θρασέως ξυστὰς εὐθὺς ἀπ' ἀρχῆς αὐτῷ τῷ καρχαρόδοντι,
<aristoph. wasps. 1032> οὗ δεινόταται μὲν ἀπ' ὀφθαλμῶν Κύννης ἀκτῖνες ἔλαμπον,
<aristoph. wasps. 1033> ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο
<aristoph. wasps. 1034> περὶ τὴν κεφαλήν, φωνὴν δ' εἶχεν χαράδρας ὄλεθρον τετοκυίας,
<aristoph. wasps. 1035> φώκης δ' ὀσμήν, Λαμίας ὄρχεις ἀπλύτους, πρωκτὸν δὲ καμήλου.
<aristoph. wasps. 1036> τοιοῦτον ἰδὼν τέρας οὔ φησιν δείσας καταδωροδοκῆσαι,
<aristoph. wasps. 1037> ἀλλ' ὑπὲρ ὑμῶν ἔτι καὶ νυνὶ πολεμεῖ: φησίν τε μετ' αὐτὸν
<aristoph. wasps. 1038> τοῖς ἠπιάλοις ἐπιχειρῆσαι πέρυσιν καὶ τοῖς πυρετοῖσιν,
<aristoph. wasps. 1039> οἳ τοὺς πατέρας τ' ἦγχον νύκτωρ καὶ τοὺς πάππους ἀπέπνιγον,
<aristoph. wasps. 1040> κατακλινόμενοί τ' ἐπὶ ταῖς κοίταις ἐπὶ τοῖσιν ἀπράγμοσιν ὑμῶν
<aristoph. wasps. 1041> ἀντωμοσίας καὶ προσκλήσεις καὶ μαρτυρίας συνεκόλλων,
<aristoph. wasps. 1042> ὥστ' ἀναπηδᾶν δειμαίνοντας πολλοὺς ὡς τὸν πολέμαρχον.
<aristoph. wasps. 1043> τοιόνδ' εὑρόντες ἀλεξίκακον τῆς χώρας τῆσδε καθαρτήν,
<aristoph. wasps. 1044> πέρυσιν καταπροὔδοτε καινοτάταις σπείραντ' αὐτὸν διανοίαις,
<aristoph. wasps. 1045> ἃς ὑπὸ τοῦ μὴ γνῶναι καθαρῶς ὑμεῖς ἐποιήσατ' ἀναλδεῖς:
<aristoph. wasps. 1046> καίτοι σπένδων πόλλ' ἐπὶ πολλοῖς ὄμνυσιν τὸν Διόνυσον
<aristoph. wasps. 1047> μὴ πώποτ' ἀμείνον' ἔπη τούτων κωμῳδικὰ μηδέν' ἀκοῦσαι.
<aristoph. wasps. 1048> τοῦτο μὲν οὖν ἔσθ' ὑμῖν αἰσχρὸν τοῖς μὴ γνοῦσιν παραχρῆμα,
<aristoph. wasps. 1049> ὁ δὲ ποιητὴς οὐδὲν χείρων παρὰ τοῖσι σοφοῖς νενόμισται,
<aristoph. wasps. 1050> εἰ παρελαύνων τοὺς ἀντιπάλους τὴν ἐπίνοιαν ξυνέτριψεν.
<aristoph. wasps. 1051> ἀλλὰ τὸ λοιπὸν τῶν ποιητῶν
<aristoph. wasps. 1052> ὦ δαιμόνιοι τοὺς ζητοῦντας
<aristoph. wasps. 1053> καινόν τι λέγειν κἀξευρίσκειν
<aristoph. wasps. 1054> στέργετε μᾶλλον καὶ θεραπεύετε,
<aristoph. wasps. 1055> καὶ τὰ νοήματα σῴζεσθ' αὐτῶν,
<aristoph. wasps. 1056> ἐσβάλλετέ τ' ἐς τὰς κιβωτοὺς
<aristoph. wasps. 1057> μετὰ τῶν μήλων. κἂν ταῦτα ποιῆθ',
<aristoph. wasps. 1058> ὑμῖν δι' ἔτους τῶν ἱματίων
<aristoph. wasps. 1059> ὀζήσει δεξιότητος.
<aristoph. wasps. 1060> ὦ πάλαι ποτ' ὄντες ἡμεῖς ἄλκιμοι μὲν ἐν χοροῖς,
<aristoph. wasps. 1061> ἄλκιμοι δ' ἐν μάχαις,
<aristoph. wasps. 1062> καὶ κατ' αὐτὸ δὴ τοῦτο μόνον ἄνδρες ἀλκιμώτατοι:
<aristoph. wasps. 1063> πρίν ποτ' ἦν πρὶν ταῦτα, νῦν δ'
<aristoph. wasps. 1064> οἴχεται, κύκνου τ' ἔτι πολιώτεραι δὴ
<aristoph. wasps. 1065> αἵδ' ἐπανθοῦσιν τρίχες.
<aristoph. wasps. 1066> ἀλλὰ κἀκ τῶν λειψάνων δεῖ
<aristoph. wasps. 1067> τῶνδε ῥώμην νεανικὴν σχεῖν:
<aristoph. wasps. 1068> ὡς ἐγὼ τοὐμὸν νομίζω
<aristoph. wasps. 1069> γῆρας εἶναι κρεῖττον ἢ πολλῶν
<aristoph. wasps. 1070> κικίννους νεανιῶν καὶ σχῆμα κεὐρυπρωκτίαν.
<aristoph. wasps. 1071> εἴ τις ὑμῶν ὦ θεαταὶ τὴν ἐμὴν ἰδὼν φύσιν
<aristoph. wasps. 1072> εἶτα θαυμάζει μ' ὁρῶν μέσον διεσφηκωμένον,
<aristoph. wasps. 1073> ἥτις ἡμῶν ἐστὶν ἡ 'πίνοια τῆς ἐγκεντρίδος,
<aristoph. wasps. 1074> ῥᾳδίως ἐγὼ διδάξω, κἂν ἄμουσος ᾖ τὸ πρίν.
<aristoph. wasps. 1075> ἐσμὲν ἡμεῖς, οἷς πρόσεστι τοῦτο τοὐρροπύγιον,
<aristoph. wasps. 1076> ̓Αττικοὶ μόνοι δικαίως ἐγγενεῖς αὐτόχθονες,
<aristoph. wasps. 1077> ἀνδρικώτατον γένος καὶ πλεῖστα τήνδε τὴν πόλιν
<aristoph. wasps. 1078> ὠφελῆσαν ἐν μάχαισιν, ἡνίκ' ἦλθ' ὁ βάρβαρος,
<aristoph. wasps. 1079> τῷ καπνῷ τύφων ἅπασαν τὴν πόλιν καὶ πυρπολῶν,
<aristoph. wasps. 1080> ἐξελεῖν ἡμῶν μενοινῶν πρὸς βίαν τἀνθρήνια.
<aristoph. wasps. 1081> εὐθέως γὰρ ἐκδραμόντες ξὺν δορὶ ξὺν ἀσπίδι
<aristoph. wasps. 1082> ἐμαχόμεσθ' αὐτοῖσι, θυμὸν ὀξίνην πεπωκότες,
<aristoph. wasps. 1083> στὰς ἀνὴρ παρ' ἄνδρ', ὑπ' ὀργῆς τὴν χελύνην ἐσθίων:
<aristoph. wasps. 1084> ὑπὸ δὲ τῶν τοξευμάτων οὐκ ἦν ἰδεῖν τὸν οὐρανόν.
<aristoph. wasps. 1085> ἀλλ' ὅμως ἐωσάμεσθα ξὺν θεοῖς πρὸς ἑσπέραν.
<aristoph. wasps. 1086> γλαῦξ γὰρ ἡμῶν πρὶν μάχεσθαι τὸν στρατὸν διέπτετο:
<aristoph. wasps. 1087> εἶτα δ' εἱπόμεσθα θυννάζοντες ἐς τοὺς θυλάκους,
<aristoph. wasps. 1088> οἱ δ' ἔφευγον τὰς γνάθους καὶ τὰς ὀφρῦς κεντούμενοι:
<aristoph. wasps. 1089> ὥστε παρὰ τοῖς βαρβάροισι πανταχοῦ καὶ νῦν ἔτι
<aristoph. wasps. 1090> μηδὲν ̓Αττικοῦ καλεῖσθαι σφηκὸς ἀνδρικώτερον.
<aristoph. wasps. 1091> ἆρα δεινὸς ἦ τόθ' ὥστε πάντα μὴ δεδοικέναι,
<aristoph. wasps. 1092> καὶ κατεστρεψάμην
<aristoph. wasps. 1093> τοὺς ἐναντίους, πλέων ἐκεῖσε ταῖς τριήρεσιν;
<aristoph. wasps. 1094> οὐ γὰρ ἦν ἡμῖν ὅπως
<aristoph. wasps. 1095> ῥῆσιν εὖ λέξειν ἐμέλλομεν τότ', οὐδὲ
<aristoph. wasps. 1096> συκοφαντήσειν τινὰ
<aristoph. wasps. 1097> φροντίς, ἀλλ' ὅστις ἐρέτης ἔσοιτ'
<aristoph. wasps. 1098> ἄριστος. τοιγαροῦν πολλὰς
<aristoph. wasps. 1099> πόλεις Μήδων ἑλόντες αἰτιώτατοι φέρεσθαι
<aristoph. wasps. 1100> τὸν φόρον δεῦρ' ἐσμέν, ὃν κλέπτουσιν
<aristoph. wasps. 1101> οἱ νεώτεροι.
<aristoph. wasps. 1102> πολλαχοῦ σκοποῦντες ἡμᾶς εἰς ἅπανθ' εὑρήσετε
<aristoph. wasps. 1103> τοὺς τρόπους καὶ τὴν δίαιταν σφηξὶν ἐμφερεστάτους.
<aristoph. wasps. 1104> πρῶτα μὲν γὰρ οὐδὲν ἡμῶν ζῷον ἠρεθισμένον
<aristoph. wasps. 1105> μᾶλλον ὀξύθυμόν ἐστιν οὐδὲ δυσκολώτερον:
<aristoph. wasps. 1106> εἶτα τἄλλ' ὅμοια πάντα σφηξὶ μηχανώμεθα.
<aristoph. wasps. 1107> ξυλλεγέντες γὰρ καθ' ἑσμούς, ὡσπερεὶ τἀνθρήνια,
<aristoph. wasps. 1108> οἱ μὲν ἡμῶν οὗπερ ἅρχων, οἱ δὲ παρὰ τοὺς ἕνδεκα,
<aristoph. wasps. 1109> οἱ δ' ἐν ᾠδείῳ δικάζους', οἱ δὲ πρὸς τοῖς τειχίοις
<aristoph. wasps. 1110> ξυμβεβυσμένοι πυκνόν, νεύοντες ἐς τὴν γῆν, μόλις
<aristoph. wasps. 1111> ὥσπερ οἱ σκώληκες ἐν τοῖς κυττάροις κινούμενοι.
<aristoph. wasps. 1112> ἔς τε τὴν ἄλλην δίαιτάν ἐσμεν εὐπορώτατοι.
<aristoph. wasps. 1113> πάντα γὰρ κεντοῦμεν ἄνδρα κἀκπορίζομεν βίον.
<aristoph. wasps. 1114> ἀλλὰ γὰρ κηφῆνες ἡμῖν εἰσιν ἐγκαθήμενοι
<aristoph. wasps. 1115> οὐκ ἔχοντες κέντρον, οἳ μένοντες ἡμῶν τοῦ φόρου
<aristoph. wasps. 1116> τὸν πόνον κατεσθίουσιν, οὐ ταλαιπωρούμενοι.
<aristoph. wasps. 1117> τοῦτο δ' ἔστ' ἄλγιστον ἡμῖν, ἤν τις ἀστράτευτος ὢν
<aristoph. wasps. 1118> ἐκροφῇ τὸν μισθὸν ἡμῶν, τῆσδε τῆς χώρας ὕπερ
<aristoph. wasps. 1119> μήτε κώπην μήτε λόγχην μήτε φλύκταιναν λαβών.
<aristoph. wasps. 1120> ἀλλ' ἐμοὶ δοκεῖ τὸ λοιπὸν τῶν πολιτῶν ἔμβραχυ
<aristoph. wasps. 1121> ὅστις ἂν μὴ 'χῃ τὸ κέντρον, μὴ φέρειν τριώβολον.
<aristoph. wasps. 1122> οὔτοι ποτὲ ζῶν τοῦτον ἀποδυθήσομαι,
<aristoph. wasps. 1123> ἐπεὶ μόνος μ' ἔσωσε παρατεταγμένον,
<aristoph. wasps. 1124> ὅθ' ὁ βορέας ὁ μέγας ἐπεστρατεύσατο.
<aristoph. wasps. 1125> ἀγαθὸν ἔοικας οὐδὲν ἐπιθυμεῖν παθεῖν.
<aristoph. wasps. 1126> μὰ τὸν Δί' οὐ γὰρ οὐδαμῶς μοι ξύμφορον.
<aristoph. wasps. 1127> καὶ γὰρ πρότερον ἐπανθρακίδων ἐμπλήμενος
<aristoph. wasps. 1128> ἀπέδωκ' ὀφείλων τῷ κναφεῖ τριώβολον.
<aristoph. wasps. 1129> ἀλλ' οὖν πεπειράσθω γ', ἐπειδήπερ γ' ἅπαξ
<aristoph. wasps. 1130> ἐμοὶ σεαυτὸν παραδέδωκας εὖ ποιεῖν.
<aristoph. wasps. 1131> τί οὖν κελεύεις δρᾶν με;   τὸν τρίβων' ἄφες,
<aristoph. wasps. 1132> τηνδὶ δὲ χλαῖναν ἀναβαλοῦ τριβωνικῶς.
<aristoph. wasps. 1133> ἔπειτα παῖδας χρὴ φυτεύειν καὶ τρέφειν,
<aristoph. wasps. 1134> ὅθ' οὑτοσί με νῦν ἀποπνῖξαι βούλεται;
<aristoph. wasps. 1135> ἔχ' ἀναβαλοῦ τηνδὶ λαβὼν καὶ μὴ λάλει.
<aristoph. wasps. 1136> τουτὶ τὸ κακὸν τί ἐστι πρὸς πάντων θεῶν;
<aristoph. wasps. 1137> οἱ μὲν καλοῦσι Περσίδ' οἱ δὲ καυνάκην.
<aristoph. wasps. 1138> ἐγὼ δὲ σισύραν ᾠόμην Θυμαιτίδα.
<aristoph. wasps. 1139> κοὐ θαῦμά γ': ἐς Σάρδεις γὰρ οὐκ ἐλήλυθας.
<aristoph. wasps. 1140> ἔγνως γὰρ ἄν: νῦν δ' οὐχὶ γιγνώσκεις.   ἐγώ;
<aristoph. wasps. 1141> μὰ τὸν Δί' οὐ τοίνυν: ἀτὰρ δοκεῖ γέ μοι
<aristoph. wasps. 1142> ἐοικέναι μάλιστα Μορύχου σάγματι.
<aristoph. wasps. 1143> οὔκ, ἀλλ' ἐν ̓Εκβατάνοισι ταῦθ' ὑφαίνεται.
<aristoph. wasps. 1144> ἐν ̓Εκβατάνοισι γίγνεται κρόκης χόλιξ;
<aristoph. wasps. 1145> πόθεν ὦγάθ'; ἀλλὰ τοῦτο τοῖσι βαρβάροις
<aristoph. wasps. 1146> ὑφαίνεται πολλαῖς δαπάναις. αὕτη γέ τοι
<aristoph. wasps. 1147> ἐρίων τάλαντον καταπέπωκε ῥᾳδίως.
<aristoph. wasps. 1148> οὔκουν ἐριώλην δῆτ' ἐχρῆν αὐτὴν καλεῖν
<aristoph. wasps. 1149> δικαιότερον ἢ καυνάκην;   ἔχ' ὦγαθέ,
<aristoph. wasps. 1150> καὶ στῆθ' ἀναμπισχόμενος.   οἴμοι δείλαιος:
<aristoph. wasps. 1151> ὡς θερμὸν ἡ μιαρά τί μου κατήρυγεν.
<aristoph. wasps. 1152> οὐκ ἀναβαλεῖ;   μὰ Δί' οὐκ ἔγωγ'. ἀλλ' ὦγαθέ,
<aristoph. wasps. 1153> εἴπερ γ' ἀνάγκη, κρίβανόν μ' ἀμπίσχετε.
<aristoph. wasps. 1154> φέρ' ἀλλ' ἐγώ σε περιβαλῶ: σὺ δ' οὖν ἴθι.
<aristoph. wasps. 1155> παράθου γε μέντοι καὶ κρεάγραν.   τιὴ τί δή;
<aristoph. wasps. 1156> ἵν' ἐξέλῃς με πρὶν διερρυηκέναι.
<aristoph. wasps. 1157> ἄγε νυν ὑπολύου τὰς καταράτους ἐμβάδας,
<aristoph. wasps. 1158> τασδὶ δ' ἀνύσας † ὑπόδυθι † τὰς Λακωνικάς.
<aristoph. wasps. 1159> ἐγὼ γὰρ ἂν τλαίην ὑποδήσασθαί ποτε
<aristoph. wasps. 1160> ἐχθρῶν παρ' ἀνδρῶν δυσμενῆ καττύματα;
<aristoph. wasps. 1161> ἔνθες ποτ' ὦ τᾶν κἀπόβαιν' ἐρρωμένως
<aristoph. wasps. 1162> ἐς τὴν Λακωνικὴν ἀνύσας.   ἀκικεῖς γέ με
<aristoph. wasps. 1163> ἐς τὴν πολεμίαν ἀποβιβάζων τὸν πόδα.
<aristoph. wasps. 1164> φέρε καὶ τὸν ἕτερον.   μηδαμῶς τοῦτόν γ', ἐπεὶ
<aristoph. wasps. 1165> πάνυ μισολάκων αὐτοῦ 'στιν εἷς τῶν δακτύλων.
<aristoph. wasps. 1166> οὐκ ἔστι παρὰ ταῦτ' ἄλλα.   κακοδαίμων ἐγώ,
<aristoph. wasps. 1167> ὅστις ἐπὶ γήρως χίμετλον οὐδὲν λήψομαι.
<aristoph. wasps. 1168> ἄνυσόν ποθ' ὑποδησάμενος: εἶτα πλουσίως
<aristoph. wasps. 1169> ὡδὶ προβὰς τρυφερόν τι διασαλακώνισον.
<aristoph. wasps. 1170> ἰδού. θεῶ τὸ σχῆμα, καὶ σκέψαι μ' ὅτῳ
<aristoph. wasps. 1171> μάλιστ' ἔοικα τὴν βάδισιν τῶν πλουσίων.
<aristoph. wasps. 1172> ὅτῳ; Δοθιῆνι σκόροδον ἠμφιεσμένῳ.
<aristoph. wasps. 1173> καὶ μὴν προθυμοῦμαί γε σαυλοπρωκτιᾶν.
<aristoph. wasps. 1174> ἄγε νυν, ἐπιστήσει λόγους σεμνοὺς λέγειν
<aristoph. wasps. 1175> ἀνδρῶν παρόντων πολυμαθῶν καὶ δεξιῶν;
<aristoph. wasps. 1176> ἔγωγε.   τίνα δῆτ' ἂν λέγοις;   πολλοὺς πάνυ.
<aristoph. wasps. 1177> πρῶτον μὲν ὡς ἡ Λάμι' ἁλοῦς' ἐπέρδετο,
<aristoph. wasps. 1178> ἔπειτα δ' ὡς ὁ Καρδοπίων τὴν μητέρα.
<aristoph. wasps. 1179> μή 'μοί γε μύθους, ἀλλὰ τῶν ἀνθρωπίνων,
<aristoph. wasps. 1180> οἵους λέγομεν μάλιστα τοὺς κατ' οἰκίαν.
<aristoph. wasps. 1181> ἐγᾦδα τοίνυν τῶν γε πάνυ κατ' οἰκίαν
<aristoph. wasps. 1182> ἐκεῖνον ὡς “οὕτω ποτ' ἦν μῦς καὶ γαλῆ.”
<aristoph. wasps. 1183> ὦ σκαιὲ κἀπαίδευτε, Θεογένης ἔφη
<aristoph. wasps. 1184> τῷ κοπρολόγῳ καὶ ταῦτα λοιδορούμενος,
<aristoph. wasps. 1185> μῦς καὶ γαλᾶς μέλλεις λέγειν ἐν ἀνδράσιν;
<aristoph. wasps. 1186> ποίους τινὰς δὲ χρὴ λέγειν;   μεγαλοπρεπεῖς,
<aristoph. wasps. 1187> ὡς ξυνεθεώρεις ̓Ανδροκλεῖ καὶ Κλεισθένει.
<aristoph. wasps. 1188> ἐγὼ δὲ τεθεώρηκα ποώποτ' οὐδαμοῖ
<aristoph. wasps. 1189> πλὴν ἐς Πάρον, καὶ ταῦτα δὔ ὀβολὼ φέρων.
<aristoph. wasps. 1190> ἀλλ' οὖν λέγειν χρή ς' ὡς ἐμάχετό γ' αὐτίκα
<aristoph. wasps. 1191> ̓Εφουδίων παγκράτιον ̓Ασκώνδᾳ καλῶς,
<aristoph. wasps. 1192> ἤδη γέρων ὢν καὶ πολιός, ἔχων δέ τοι
<aristoph. wasps. 1193> πλευρὰν βαθυτάτην καὶ χέρας καὶ λαγόνα καὶ
<aristoph. wasps. 1194> θώρακ' ἄριστον.   παῦε παῦ', οὐδὲν λέγεις.
<aristoph. wasps. 1195> πῶς ἂν μαχέσαιτο παγκράτιον θώρακ' ἔχων;
<aristoph. wasps. 1196> οὕτω διηγεῖσθαι νομίζους' οἱ σοφοί.
<aristoph. wasps. 1197> ἀλλ' ἕτερον εἰπέ μοι: παρ' ἀνδράσι ξένοις
<aristoph. wasps. 1198> πίνων σεαυτοῦ ποῖον ἂν λέξαι δοκεῖς
<aristoph. wasps. 1199> ἐπὶ νεότητος ἔργον ἀνδρικώτατον;
<aristoph. wasps. 1200> ἐκεῖν' ἐκεῖν' ἀνδρειότατόν γε τῶν ἐμῶν,
<aristoph. wasps. 1201> ὅτ' ̓Εργασίωνος τὰς χάρακας ὑφειλόμην.
<aristoph. wasps. 1202> ἀπολεῖς με. ποίας χάρακας; ἀλλ' ὡς ἢ κάπρον
<aristoph. wasps. 1203> ἐδιώκαθές ποτ' ἢ λαγών, ἢ λαμπάδα
<aristoph. wasps. 1204> ἔδραμες, ἀνευρὼν ὅ τι νεανικώτατον.
<aristoph. wasps. 1205> ἐγᾦδα τοίνυν τό γε νεανικώτατον:
<aristoph. wasps. 1206> ὅτε τὸν δρομέα Φάυλλον ὢν βούπαις ἔτι
<aristoph. wasps. 1207> εἶλον διώκων λοιδορίας ψήφοιν δυοῖν.
<aristoph. wasps. 1208> παὖ: ἀλλὰ δευρὶ κατακλινεὶς προσμάνθανε
<aristoph. wasps. 1209> ξυμποτικὸς εἶναι καὶ ξυνουσιαστικός.
<aristoph. wasps. 1210> πῶς οὖν κατακλινῶ; φράζ' ἀνύσας.   εὐσχημόνως.
<aristoph. wasps. 1211> ὡδὶ κελεύεις κατακλινῆναι;   μηδαμῶς.
<aristoph. wasps. 1212> πῶς δαί;   τὰ γόνατ' ἔκτεινε καὶ γυμναστικῶς
<aristoph. wasps. 1213> ὑγρὸν χύτλασον σεαυτὸν ἐν τοῖς στρώμασιν.
<aristoph. wasps. 1214> ἔπειτ' ἐπαίνεσόν τι τῶν χαλκωμάτων,
<aristoph. wasps. 1215> ὀροφὴν θέασαι, κρεκάδι' αὐλῆς θαύμασον:
<aristoph. wasps. 1216> ὕδωρ κατὰ χειρός: τὰς τραπέζας ἐσφέρειν:
<aristoph. wasps. 1217> δειπνοῦμεν: ἀπονενίμμεθ': ἤδη σπένδομεν.
<aristoph. wasps. 1218> πρὸς τῶν θεῶν ἐνύπνιον ἑστιώμεθα;
<aristoph. wasps. 1219> αὑλητρὶς ἐνεφύσησεν: οἱ δὲ συμπόται
<aristoph. wasps. 1220> εἰσὶν Θέωρος Αἰσχίνης Φᾶνος Κλέων,
<aristoph. wasps. 1221> ξένος τις ἕτερος πρὸς κεφαλῆς ̓Ακέστορος.
<aristoph. wasps. 1222> τούτοις ξυνὼν τὰ σκόλι' ὅπως δέξει καλῶς.
<aristoph. wasps. 1223> ἄληθες; ὡς οὐδεὶς Διακρίων δέξεται.
<aristoph. wasps. 1224> ἐγὼ εἴσομαι: καὶ δὴ γάρ εἰμ' ἐγὼ Κλέων,
<aristoph. wasps. 1225> ᾄδω δὲ πρῶτος ̔Αρμοδίου: δέξαι δὲ σύ.
<aristoph. wasps. 1226> “οὐδεὶς πώποτ' ἀνὴρ ἔγεντ' ̓Αθήναις”—
<aristoph. wasps. 1227> οὐχ οὕτω γε πανοῦργος οὐδὲ κλέπτης.
<aristoph. wasps. 1228> τουτὶ σὺ δράσεις; παραπολεῖ βοώμενος:
<aristoph. wasps. 1229> φήσει γὰρ ἐξολεῖν σε καὶ διαφθερεῖν
<aristoph. wasps. 1230> καὶ τῆσδε τῆς γῆς ἐξελᾶν.   ἐγὼ δέ γε,
<aristoph. wasps. 1231> ἐὰν ἀπειλῇ, νὴ Δί' ἕτερ' ἀντᾴσομαι:
<aristoph. wasps. 1232> “ὦνθρωφ', οὖτος ὁ μαιόμενος τὸ μέγα κράτος,
<aristoph. wasps. 1235> ἀντρέψεις ἔτι τὰν πόλιν: ἁ δ' ἔχεται ῥοπᾶς.”
<aristoph. wasps. 1236> τί δ' ὅταν Θέωρος πρὸς ποδῶν κατακείμενος
<aristoph. wasps. 1237> ᾄδῃ Κλέωνος λαβόμενος τῆς δεξιᾶς:
<aristoph. wasps. 1238> “̓Αδμήτου λόγον ὦταῖρε μαθὼν τοὺς ἀγαθοὺς φίλει.”
<aristoph. wasps. 1240> τούτῳ τί λέξεις σκόλιον;   ᾠδικῶς ἐγώ.
<aristoph. wasps. 1241> “οὐκ ἔστιν ἀλωπεκίζειν,
<aristoph. wasps. 1242> οὐδ' ἀμφοτέροισι γίγνεσθαι φίλον.”
<aristoph. wasps. 1243> μετὰ τοῦτον Αἰσχίνης ὁ Σέλλου δέξεται,
<aristoph. wasps. 1244> ἀυὴρ σοφὸς καὶ μουσικός, κᾆτ' ᾄσεται:
<aristoph. wasps. 1245> “χρήματα καὶ βίαν
<aristoph. wasps. 1246> Κλειταγόρᾳ τε κἀμοὶ
<aristoph. wasps. 1247> μετὰ Θετταλῶν”—
<aristoph. wasps. 1248> πολλὰ δὴ διεκόμπασας σὺ κἀγώ.
<aristoph. wasps. 1249> τουτὶ μὲν ἐπιεικῶς σύ γ' ἐξεπίστασαι:
<aristoph. wasps. 1250> ὅπως δ' ἐπὶ δεῖπνον ἐς Φιλοκτήμονος ἴμεν.
<aristoph. wasps. 1251> παῖ παῖ, τὸ δεῖπνον Χρυσὲ συσκεύαζε νῷν,
<aristoph. wasps. 1252> ἵνα καὶ μεθυσθῶμεν διὰ χρόνου.   μηδαμῶς.
<aristoph. wasps. 1253> κακὸν τὸ πίνειν: ἀπὸ γὰρ οἴνου γίγνεται
<aristoph. wasps. 1254> καὶ θυροκοπῆσαι καὶ πατάξαι καὶ βαλεῖν,
<aristoph. wasps. 1255> κἄπειτ' ἀποτίνειν ἀργύριον ἐκ κραιπάλης.
<aristoph. wasps. 1256> οὔκ, ἢν ξυνῇς γ' ἀνδράσι καλοῖς τε κἀγαθοῖς.
<aristoph. wasps. 1257> ἢ γὰρ παρῃτήσαντο τὸν πεπονθότα,
<aristoph. wasps. 1258> ἢ λόγον ἔλεξας αὐτὸς ἀστεῖόν τινα,
<aristoph. wasps. 1259> Αἰσωπικὸν γέλοιον ἢ Συβαριτικόν,
<aristoph. wasps. 1260> ὧν ἔμαθες ἐν τῷ συμποσίῳ: κᾆτ' ἐς γέλων
<aristoph. wasps. 1261> τὸ πρᾶγμ' ἔτρεψας, ὥστ' ἀφείς ς' ἀποιχεται.
<aristoph. wasps. 1262> μαθητέον τἄρ' ἐστὶ πολλοὺς τῶν λόγων,
<aristoph. wasps. 1263> εἴπερ ἀποτείσω μηδέν, ἤν τι δρῶ κακόν.
<aristoph. wasps. 1264> ἄγε νυν ἴωμεν: μηδὲν ἡμᾶς ἰσχέτω.
<aristoph. wasps. 1265> πολλάκις δὴ 'δοξ' ἐμαυτῷ δεξειὸς πεφυκέναι
<aristoph. wasps. 1266> καὶ σκαιὸς οὐδεπώποτε:
<aristoph. wasps. 1267> ἀλλ' ̓Αμυνίας ὁ Σέλλου μᾶλλον οὑκ τῶν Κρωβύλων,
<aristoph. wasps. 1268> οὗτος ὅν γ' ἐγώ ποτ' εἶδον ἀντὶ μήλου καὶ ῥοᾶς
<aristoph. wasps. 1269> δειπνοῦντα μετὰ Λεωγόρου:
<aristoph. wasps. 1270> πεινῇ γὰρ ᾗπερ ̓Αντιφῶν:
<aristoph. wasps. 1271> ἀλλὰ πρεσβεύων γὰρ ἐς Φάρσαλον ᾤχετ', εἶτ' ἐκεῖ
<aristoph. wasps. 1272> μόνος μόνοις
<aristoph. wasps. 1273> τοῖς Πενέσταισι ξυνῆν τοῖς
<aristoph. wasps. 1274> Θετταλῶν, αὐτὸς πενέστης ὢν ἔλαττων οὐδενός.
<aristoph. wasps. 1275> ὦ μακάρι' Αὐτόμενες ὥς σε μακαρίζομεν,
<aristoph. wasps. 1276> παῖδας ἐφύτευσας ὅτι χειροτεχνικωτάτους:
<aristoph. wasps. 1277> πρῶτα μὲν ἅπασι φίλον ἄνδρα τε σοφώτατον,
<aristoph. wasps. 1278> τὸν κιφαραοιδότατον, ᾧ χάρις ἐφέσπετο:
<aristoph. wasps. 1279> τὸν δ' ὑποκριτὴν ἕτερον ἀργαλέον ὡς σοφόν:
<aristoph. wasps. 1280> εἶτ' ̓Αριφράδην πολύ τι θυμοσοφικώτατον,
<aristoph. wasps. 1281> ὅντινά ποτ' ὤμοσε μαθόντα παρὰ μηδενός,
<aristoph. wasps. 1282> ἀλλ' ἀπὸ σοφῆς φύσεος αὐτόματον ἐκμαθεῖν
<aristoph. wasps. 1283> γλωττοποιεῖν ἐς τὰ πορνεῖ' εἰσιόνθ' ἑκάστοτε.
<aristoph. wasps. 1285> εἰσί τινες οἵ μ' ἔλεγον ὡς καταδιηλλάγην,
<aristoph. wasps. 1285> ἡνίκα Κλέων μ' ὑπετάραττεν ἐπικείμενος
<aristoph. wasps. 1286> † καί με κακίσταις † ἔκνισε: κᾆθ' ὅτ' ἀπεδειρόμην,
<aristoph. wasps. 1287> οὑκτὸς ἐγέλων μέγα κεκραγότα θεώμενοι,
<aristoph. wasps. 1288> οὐδὲν ἄρ' ἐμοῦ μέλον, ὅσον δὲ μόνον εἰδέναι
<aristoph. wasps. 1289> σκωμμάτιον εἴποτέ τι θλιβόμενος ἐκβαλῶ.
<aristoph. wasps. 1290> ταῦτα κατιδὼν ὑπό τι μικρὸν ἐπιθήκισα:
<aristoph. wasps. 1291> εἶτα νῦν ἐξηπάτησεν ἡ χάραξ τὴν ἄμπελον.
<aristoph. wasps. 1292> ἰὼ χελῶναι μακάριαι τοῦ δέρματος,
<aristoph. wasps. 1293> καὶ τρὶς μακάριαι τοῦ 'πὶ ταῖς πλευραῖς τέγους.
<aristoph. wasps. 1294> ὡς εὖ κατηρέψασθε καὶ νουβυστικῶς
<aristoph. wasps. 1295> κεράμῳ τὸ νῶτον ὥστε τὰς πληγὰς στέγειν.
<aristoph. wasps. 1296> ἐγὼ δ' ἀπόλωλα στιζόμενος βακτηρίᾳ.
<aristoph. wasps. 1297> τί δ' ἔστιν ὦ παῖ; παῖδα γάρ, κἂν ᾖ γέρων,
<aristoph. wasps. 1298> καλεῖν δίκαιον ὅστις ἂν πληγὰς λάβῃ.
<aristoph. wasps. 1299> οὐ γὰρ ὁ γέρων ἀτηρότατον ἄρ' ἦν κακὸν
<aristoph. wasps. 1300> καὶ τῶν ξυνόντων πολὺ παροινικώτατος;
<aristoph. wasps. 1301> καίτοι παρῆν ̔́Ιππυλλος ̓Αντιφῶν Λύκων
<aristoph. wasps. 1302> Λυσίστρατος Θούφραστος οἱ περὶ Φρύνιχον.
<aristoph. wasps. 1303> τούτων ἁπάντων ἦν ὑβριστότατος μακρῷ.
<aristoph. wasps. 1304> εὐθὺς γὰρ ὡς ἐνέπλητο πολλῶν κἀγαθῶν,
<aristoph. wasps. 1305> ἐνήλατ' ἐσκίρτα 'πεπόρδει κατεγέλα
<aristoph. wasps. 1306> ὥσπερ καχρύων ὀνίδιον εὐωχημένον
<aristoph. wasps. 1307> κἄτυπτεν ἐμὲ νεανικῶς “παῖ παῖ” καλῶν.
<aristoph. wasps. 1308> εἶτ' αὐτὸν ὡς εἶδ' ᾔκασεν Λυσίστρατος:
<aristoph. wasps. 1309> “ἔοικας ὦ πρεσβῦτα νεοπλούτῳ τρυγὶ
<aristoph. wasps. 1310> κλητῆρί τ' εἰς ἀχυρμὸν ἀποδεδρακότι.”
<aristoph. wasps. 1311> ὁ δ' ἀνακραγὼν ἀντῄκας' αὐτὸν πάρνοπι
<aristoph. wasps. 1312> τὰ θρῖα τοῦ τρίβωνος ἀποβεβληκότι,
<aristoph. wasps. 1313> Σθενέλῳ τε τὰ σκευάρια διακεκαρμένῳ.
<aristoph. wasps. 1314> οἱ δ' ἀνεκρότησαν, πλήν γε Θουφράστου μόνου:
<aristoph. wasps. 1315> οὗτος δὲ διεμύλλαινεν ὡς δὴ δεξιός.
<aristoph. wasps. 1316> ὁ γέρων δὲ τὸν Θούφραστον ἤρετ': 'εἰπέ μοι,
<aristoph. wasps. 1317> ἐπὶ τῷ κομᾷς καὶ κομψὸς εἶναι προσποιεῖ,
<aristoph. wasps. 1318> κωμῳδολοιχῶν περὶ τὸν εὖ πράττοντ' ἀεί;'
<aristoph. wasps. 1319> τοιαῦτα περιύβριζεν αὐτοὺς ἐν μέρει,
<aristoph. wasps. 1320> σκώπτων ἀγροίκως καὶ προσέτι λόγους λέγων
<aristoph. wasps. 1321> ἀμαθέστατ' οὐδὲν εἰκότας τῷ πράγματι.
<aristoph. wasps. 1322> ἔπειτ' ἐπειδὴ 'μέθυεν, οἴκαδ' ἔρχεται
<aristoph. wasps. 1323> τύπτων ἅπαντας, ἤν τις αὐτῷ ξυντύχῃ.
<aristoph. wasps. 1324> ὁδὶ δὲ καὶ δὴ σφαλλόμενος προσέρχεται.
<aristoph. wasps. 1325> ἀλλ' ἐκποδὼν ἄπειμι πρὶν πληγὰς λαβεῖν.
<aristoph. wasps. 1326> ἄνεχε πάρεχε:
<aristoph. wasps. 1327> κλαύσεταί τις τῶν ὄπισθεν
<aristoph. wasps. 1328> ἐπακολουθούντων ἐμοί:
<aristoph. wasps. 1329> οἷον, εἰ μὴ 'ρρήσεθ', ὑμᾶς
<aristoph. wasps. 1330> ὦ πόνηροι ταυτῃὶ τῇ
<aristoph. wasps. 1331> δᾳδὶ φρυκτοὺς σκευάσω.
<aristoph. wasps. 1332> ἦ μὴν σὺ δώσεις αὔριον τούτων δίκην
<aristoph. wasps. 1333> ἡμῖν ἅπασι, κεἰ σφόδρ' εἶ νεανίας.
<aristoph. wasps. 1334> ἁθρόοι γὰρ ἥξομέν σε προσκαλούμενοι.
<aristoph. wasps. 1335> ἰὴ ἰεῦ, καλούμενοι.
<aristoph. wasps. 1336> ἀρχαῖά γ' ὑμῶν: ἆρά γ' ἴσθ'
<aristoph. wasps. 1337> ὡς οὐδ' ἀκούων ἀνέχομαι
<aristoph. wasps. 1338> δικῶν; ἰαιβοῖ, αἰβοῖ.
<aristoph. wasps. 1339> τάδε μ' ἀρέσκει: βάλλε κημούς.
<aristoph. wasps. 1340> οὐκ ἄπεισι; ποῦ 'στιν ἡμῖν ἡλιαστής; ἐκποδών.
<aristoph. wasps. 1341> ἀνάβαινε δεῦρο χρυσομηλολόνθιον,
<aristoph. wasps. 1342> τῇ χειρὶ τουδὶ λαβομένη τοῦ σχοινίου.
<aristoph. wasps. 1343> ἔχου: φυλάττου δ', ὡς σαπρὸν τὸ σχοινίον:
<aristoph. wasps. 1344> ὅμως γε μέντοι τριβόμενον οὐκ ἄχθεται.
<aristoph. wasps. 1345> ὁρᾷς ἐγώ ς' ὡς δεξιῶς ὑφειλόμην
<aristoph. wasps. 1346> μέλλουσαν ἤδη λεσβιᾶν τοὺς ξυμπότας:
<aristoph. wasps. 1347> ὧν οὕνεκ' ἀπόδος τῷ πέει τῳδὶ χάριν.
<aristoph. wasps. 1348> ἀλλ' οὐκ ἀποδώσεις οὐδ' ἐφιαλεῖς οἶδ' ὅτι,
<aristoph. wasps. 1349> ἀλλ' ἐξαπατήσεις κἀγχανεῖ τούτῳ μέγα:
<aristoph. wasps. 1350> πολλοῖς γὰρ ἤδη χἀτέροις αὔτ' ἠργάσω.
<aristoph. wasps. 1351> ἐὰν γένῃ δὲ μὴ κακὴ νυνὶ γυνή,
<aristoph. wasps. 1352> ἐγώ ς' ἐπειδὰν οὑμὸς υἱὸς ἀποθάνῃ,
<aristoph. wasps. 1353> λυσάμενος ἕξω παλλακὴν ὦ χοιρίον.
<aristoph. wasps. 1354> νῦν δ' οὐ κρατῶ 'γὼ τῶν ἐμαυτοῦ χρημάτων
<aristoph. wasps. 1355> νέος γάρ εἰμι καὶ φυλάττομαι σφόδρα.
<aristoph. wasps. 1356> τὸ γὰρ υἵδιον τηρεῖ με, κἄστι δύσκολον
<aristoph. wasps. 1357> κἄλλως κυμινοπριστοκαρδαμογλύφον.
<aristoph. wasps. 1358> ταῦτ' οὖν περί μου δέδοικε μὴ διαφθαρῶ.
<aristoph. wasps. 1359> πατὴρ γὰρ οὐδείς ἐστιν αὐτῷ πλὴν ἐμοῦ.
<aristoph. wasps. 1360> ὁδὶ δὲ καὐτὸς ἐπὶ σὲ κἄμ' ἔοικε θεῖν.
<aristoph. wasps. 1361> ἀλλ' ὡς τάχιστα στῆθι τάσδε τὰς δετὰς
<aristoph. wasps. 1362> λαβοῦς', ἵν' αὐτὸν τωθάσω νεανικῶς,
<aristoph. wasps. 1363> οἵοις ποθ' οὗτος ἐμὲ πρὸ τῶν μυστηρίων.
<aristoph. wasps. 1364> ὦ οὗτος οὗτος τυφεδανὲ καὶ χοιρόθλιψ,
<aristoph. wasps. 1365> ποθεῖν ἐρᾶν τ' ἔοικας ὡραίας σοροῦ.
<aristoph. wasps. 1366> οὔτοι καταπροίξει μὰ τὸν ̓Απόλλω τοῦτο δρῶν.
<aristoph. wasps. 1367> ὡς ἡδέως φάγοις ἂν ἐξ ὄξους δίκην.
<aristoph. wasps. 1368> οὐ δεινὰ τωθάζειν σε τὴν αὐλητρίδα
<aristoph. wasps. 1369> τῶν ξυμποτῶν κλέψαντα;   ποίαν αὐλητρίδα;
<aristoph. wasps. 1370> τί ταῦτα ληρεῖς ὥσπερ ἀπὸ τύμβου πεσών;
<aristoph. wasps. 1371> νὴ τὸν Δί' αὕτη πού 'στί σοί γ' ἡ Δαρδανίς.
<aristoph. wasps. 1372> οὔκ, ἀλλ' ἐν ἀγορᾷ τοῖς θεοῖς δᾲς κάεται.
<aristoph. wasps. 1373> δᾲς ἥδε;   δᾲς δῆτ'. οὐχ ὁρᾷς ἐστιγμένην;
<aristoph. wasps. 1374> τί δὲ τὸ μέλαν τοῦτ' ἐστὶν αὐτῆς τοὐν μέσῳ;
<aristoph. wasps. 1375> ἡ πίττα δήπου καομένης ἐξέρχεται.
<aristoph. wasps. 1376> ὁ δ' ὄπισθεν οὐχὶ πρωκτός ἐστιν οὑτοσί;
<aristoph. wasps. 1377> ὄζος μὲν οὖν τῆς δᾳδὸς οὗτος ἐξέχει.
<aristoph. wasps. 1378> τί λέγεις σύ; ποῖος ὄζος; οὐκ εἶ δεῦρο σύ;
<aristoph. wasps. 1379> ἆ ἆ τί μέλλεις δρᾶν;   ἄγειν ταύτην λαβὼν
<aristoph. wasps. 1380> ἀφελόμενός σε καὶ νομίσας εἶναι σαπρὸν
<aristoph. wasps. 1381> κοὐδὲν δύνασθαι δρᾶν.   ἄκουσόν νυν ἐμοῦ.
<aristoph. wasps. 1382> ̓Ολυμπίασιν, ἡνίκ' ἐθεώρουν ἐγώ,
<aristoph. wasps. 1383> ̓Εφουδίων ἐμαχέσατ' ̓Ασκώνδᾳ καλῶς
<aristoph. wasps. 1384> ἤδη γέρων ὤν: εἶτα τῇ πυγμῇ θενὼν
<aristoph. wasps. 1385> ὁ πρεσβύτερος κατέβαλε τὸν νεώτερον.
<aristoph. wasps. 1386> πρὸς ταῦτα τηροῦ μὴ λάβῃς ὑπώπια.
<aristoph. wasps. 1387> νὴ τὸν Δί' ἐξέμαθές γε τὴν ̓Ολυμπίαν.
<aristoph. wasps. 1388> ἴθι μοι παράστηθ', ἀντιβολῶ πρὸς τῶν θεῶν.
<aristoph. wasps. 1389> ὁδὶ γὰρ ἁνήρ ἐστιν ὅς μ' ἀπώλεσεν
<aristoph. wasps. 1390> τῇ δᾳδὶ παίων, κἀξέβαλεν ἐντευθενὶ
<aristoph. wasps. 1391> ἄρτους δέκ' ὀβολῶν κἀπιθήκην τέτταρας.
<aristoph. wasps. 1392> ὁρᾷς ἃ δέδρακας; πράγματ' αὖ δεῖ καὶ δίκας
<aristoph. wasps. 1393> ἔχειν διὰ τὸν σὸν οἶνον.   οὐδαμῶς γ', ἐπεὶ
<aristoph. wasps. 1394> λόγοι διαλλάξουσιν αὐτὰ δεξιοί:
<aristoph. wasps. 1395> ὥστ' οἶδ' ὁτιὴ ταύτῃ διαλλαχθήσομαι.
<aristoph. wasps. 1396> οὔτοι μὰ τὼ θεὼ καταπροίξει Μυρτίας
<aristoph. wasps. 1397> τῆς ̓Αγκυλίωνος θυγατέρος καὶ Σωστράτης,
<aristoph. wasps. 1398> οὕτω διαφθείρας ἐμοῦ τὰ φορτία.
<aristoph. wasps. 1399> ἄκουσον ὦ γύναι: λόγον σοι βούλομαι
<aristoph. wasps. 1400> λέξαι χαρίεντα.   μὰ Δία μὴ 'μοί γ' ὦ μέλε.
<aristoph. wasps. 1401> Αἴσωπον ἀπὸ δείπνου βαδίζονθ' ἑσπέρας
<aristoph. wasps. 1402> θρασεῖα καὶ μεθύση τις ὑλάκτει κύων.
<aristoph. wasps. 1403> κἄπειτ' ἐκεῖνος εἶπεν, “ὦ κύον κύον,
<aristoph. wasps. 1404> εἰ νὴ Δί' ἀντὶ τῆς κακῆς γλώττης ποθὲν
<aristoph. wasps. 1405> πυροὺς πρίαιο, σωφρονεῖν ἄν μοι δοκεῖς.”
<aristoph. wasps. 1406> καὶ καταγελᾷς μου; προσκαλοῦμαί ς' ὅστις εἶ
<aristoph. wasps. 1407> πρὸς τοὺς ἀγορανόμους βλάβης τῶν φορτίων,
<aristoph. wasps. 1408> κλητῆρ' ἔχουσα Χαιρεφῶντα τουτονί.
<aristoph. wasps. 1409> μὰ Δί' ἀλλ' ἄκουσον, ἤν τί σοι δόξω λέγειν.
<aristoph. wasps. 1410> Λᾶσός ποτ' ἀντεδίδασκε καὶ Σιμωνίδης:
<aristoph. wasps. 1411> ἔπειθ' ὁ Λᾶσος εἶπεν, “ὀλίγον μοι μέλει.”
<aristoph. wasps. 1412> ἄληθες οὗτος;   καὶ σὺ δή μοι Χαιρεφῶν
<aristoph. wasps. 1413> γυναικὶ † κλητεύειν ἐοικὼς † θαψίνῃ,
<aristoph. wasps. 1414> ̓Ινοῖ κρεμαμένῃ πρὸς ποδῶν Εὐριπίδου.
<aristoph. wasps. 1415> ὁδί τις ἕτερος, ὡς ἔοικεν, ἔρχεται
<aristoph. wasps. 1416> καλούμενός σε: τόν γέ τοι κλητῆρ' ἔχει.
<aristoph. wasps. 1417> οἴμοι κακοδαίμων. προσκαλοῦμαί ς' ὦ γέρον
<aristoph. wasps. 1418> ὕβρεως.   ὕβρεως; μὴ μὴ καλέσῃ πρὸς τῶν θεῶν:
<aristoph. wasps. 1419> ἐγὼ γὰρ ὑπὲρ αὐτοῦ δίκην δίδωμί σοι
<aristoph. wasps. 1420> ἣν ἂν σὺ τάξῃς, καὶ χάριν προσείσομαι.
<aristoph. wasps. 1421> ἐγὼ μὲν οὖν αὐτῷ διαλλαχθήσομαι
<aristoph. wasps. 1422> ἑκών: ὁμολογῶ γὰρ πατάξαι καὶ βαλεῖν.
<aristoph. wasps. 1423> ἀλλ' ἐλθὲ δευρί: πότερον ἐπιτρέπεις ἐμοί,
<aristoph. wasps. 1424> ὅ τι χρή μ' ἀποτείσαντ' ἀργύριον τοῦ πράγματος
<aristoph. wasps. 1425> εἶναι φίλον τὸ λοιπόν, ἢ σύ μοι φράσεις;
<aristoph. wasps. 1426> σὺ λέγε. δικῶν γὰρ οὐ δέομ' οὐδὲ πραγμάτων.
<aristoph. wasps. 1427> ἀνὴρ Συβαρίτης ἐξέπεσεν ἐξ ἅρματος,
<aristoph. wasps. 1428> καί πως κατεάγη τῆς κεφαλῆς μέγα σφόδρα:
<aristoph. wasps. 1429> ἐτύγχανεν γὰρ οὐ τρίβων ὢν ἱππικῆς.
<aristoph. wasps. 1430> κἄπειτ' ἐπιστὰς εἶπ' ἀνὴρ αὐτῷ φίλος:
<aristoph. wasps. 1431> “ἔρδοι τις ἣν ἕκαστος εἰδείη τέχνην.”
<aristoph. wasps. 1432> οὕτω δὲ καὶ σὺ παράτρεχ' ἐς τὰ Πιττάλου.
<aristoph. wasps. 1433> οὕμοιά σου καὶ ταῦτα τοῖς ἄλλοις τρόποις.
<aristoph. wasps. 1434> ἀλλ' οὖν σὺ μέμνης' αὐτὸς ἁπεκρίνατο.
<aristoph. wasps. 1435> ἄκουε, μὴ φεῦγ'. ἐν Συβάρει γυνή ποτε
<aristoph. wasps. 1436> κατέαξ' ἐχῖνον.   ταῦτ' ἐγὼ μαρτύρομαι.
<aristoph. wasps. 1437> οὑχῖνος οὖν ἔχων τιν' ἐπεμαρτύρατο:
<aristoph. wasps. 1438> εἶθ' ἡ Συβαρῖτις εἶπεν, “εἰ ναὶ τὰν κόραν
<aristoph. wasps. 1439> τὴν μαρτυρίαν ταύτην ἐάσας ἐν τάχει
<aristoph. wasps. 1440> ἐπίδεσμον ἐπρίω, νοῦν ἂν εἶχες πλείονα.”
<aristoph. wasps. 1441> ὕβριζ' ἕως ἂν τὴν δίκην ἅρχων καλῇ.
<aristoph. wasps. 1442> οὔτοι μὰ τὴν Δήμητρ' ἔτ' ἐνταυθοῖ μενεῖς,
<aristoph. wasps. 1443> ἀλλ' ἀράμενος οἴσω σε —   τί ποιεῖς;   ὅ τι ποιῶ;
<aristoph. wasps. 1444> εἴσω φέρω ς' ἐντεῦθεν: εἰ δὲ μή, τάχα
<aristoph. wasps. 1445> κλητῆρες ἐπιλείψουσι τοὺς καλουμένους.
<aristoph. wasps. 1446> Αἴσωπον οἱ Δελφοί ποτ' —   ὀλίγον μοι μέλει.
<aristoph. wasps. 1447> φιάλην ἐπῃτιῶντο κλέψαι τοῦ θεοῦ:
<aristoph. wasps. 1448> ὁ δ' ἔλεξεν αὐτοῖς, ὡς ὁ κάνθαρός ποτε —
<aristoph. wasps. 1449> οἴμ' ὡς ἀπολῶ ς' αὐτοῖσι τοῖσι κανθάροις.
<aristoph. wasps. 1450> ζηλῶ γε τῆς εὐτυχίας
<aristoph. wasps. 1451> τὸν πρέσβυν οἷ μετέστη
<aristoph. wasps. 1452> ξηρῶν τρόπων καὶ βιοτῆς:
<aristoph. wasps. 1453> ἕτερα δὲ νῦν ἀντιμαθὼν
<aristoph. wasps. 1454> ἦ μέγα τι μεταπεσεῖται
<aristoph. wasps. 1455> ἐπὶ τὸ τρυφῶν καὶ μαλακόν.
<aristoph. wasps. 1456> τάχα δ' ἂν ἴσως οὐκ ἐθέλοι.
<aristoph. wasps. 1457> τὸ γὰρ ἀποστῆναι χαλεπὸν
<aristoph. wasps. 1458> φύσεος, ἣν ἔχοι τις ἀεί.
<aristoph. wasps. 1459> καίτοι πολλοὶ ταῦτ' ἔπαθον:
<aristoph. wasps. 1460> ξυνόντες γνώμαις ἑτέρων
<aristoph. wasps. 1461> μετεβάλοντο τοὺς τρόπους.
<aristoph. wasps. 1462> πολλοῦ δ' ἐπαίνου παρ' ἐμοὶ
<aristoph. wasps. 1463> καὶ τοῖσιν εὖ φρονοῦσιν
<aristoph. wasps. 1464> τυχὼν ἄπεισιν διὰ τὴν
<aristoph. wasps. 1465> φιλοπατρίαν καὶ σοφίαν
<aristoph. wasps. 1466> ὁ παῖς ὁ Φιλοκλέωνος.
<aristoph. wasps. 1467> οὐδενὶ γὰρ οὕτως ἀγανῷ
<aristoph. wasps. 1468> ξυνεγενόμην, οὐδὲ τρόποις
<aristoph. wasps. 1469> ἐπεμάνην οὐδ' ἐξεχύθην.
<aristoph. wasps. 1470> τί γὰρ ἐκεῖνος ἀντιλέγων
<aristoph. wasps. 1471> οὐ κρείττων ἦν, βουλόμενος
<aristoph. wasps. 1472> τὸν φύσαντα σεμνοτέροις
<aristoph. wasps. 1473> κατακοσμῆσαι πράγμασιν;
<aristoph. wasps. 1474> νὴ τὸν Διόνυσον ἄπορά γ' ἡμῖν πράγματα
<aristoph. wasps. 1475> δαίμων τις ἐσκεκύκληκεν ἐς τὴν οἰκίαν.
<aristoph. wasps. 1476> ὁ γὰρ γέρων ὡς ἔπιε διὰ πολλοῦ χρόνου
<aristoph. wasps. 1477> ἤκουσέ τ' αὐλοῦ, περιχαρὴς τῷ πράγματι
<aristoph. wasps. 1478> ὀρχούμενος τῆς νυκτὸς οὐδὲν παύεται
<aristoph. wasps. 1479> τἀρχαἶ ἐκεῖν' οἷς Θέσπις ἠγωνίζετο:
<aristoph. wasps. 1480> καὶ τοὺς τραγῳδούς φησιν ἀποδείξειν κρόνους
<aristoph. wasps. 1481> τοὺς νῦν διορχησάμενος ὀλίγον ὕστερον.
<aristoph. wasps. 1482> τίς ἐπ' αὐλείοισι θύραις θάσσει;
<aristoph. wasps. 1483> τουτὶ καὶ δὴ χωρεῖ τὸ κακόν.
<aristoph. wasps. 1484> κλῇθρα χαλάσθω τάδε. καὶ δὴ γὰρ
<aristoph. wasps. 1485> σχήματος ἀρχὴ —
<aristoph. wasps. 1486> μᾶλλον δέ γ' ἴσως μανίας ἀρχή.
<aristoph. wasps. 1487> πλευρὰν λυγίσαντος ὑπὸ ῥώμης:
<aristoph. wasps. 1488> οἶον μυκτὴρ μυκᾶται καὶ
<aristoph. wasps. 1489> σφόνδυλος ἀχεῖ.   πῖθ' ἑλλέβορον.
<aristoph. wasps. 1490> πτήσσει Φρύνιχος ὥς τις ἀλέκτωρ —
<aristoph. wasps. 1491> τάχα βαλλήσεις.
<aristoph. wasps. 1492> σκέλος οὐράνιόν γ' ἐκλακτίζων.
<aristoph. wasps. 1493> πρωκτὸς χάσκει.   κατὰ σαυτὸν ὅρα.
<aristoph. wasps. 1494> νῦν γὰρ ἐν ἄρθροις τοῖς ἡμετέροις
<aristoph. wasps. 1495> στρέφεται χαλαρὰ κοτυληδών.
<aristoph. wasps. 1496> οὐκ εὖ;   μὰ Δί' οὐ δῆτ', ἀλλὰ μανικὰ πράγματα.
<aristoph. wasps. 1497> θέρε νυν ἀνείπω κἀνταγωνιστὰς καλῶ.
<aristoph. wasps. 1498> εἴ τις τραγῳδός φησιν ὀρχεῖσθαι καλῶς,
<aristoph. wasps. 1499> ἐμοὶ διορχησόμενος ἐνθάδ' εἰσίτω.
<aristoph. wasps. 1500> φησίν τις ἢ οὐδείς;   εἶς γ' ἐκεινοσὶ μόνος.
<aristoph. wasps. 1501> τίς ὁ κακοδαίμων ἐστίν;   υἱὸς Καρκίνου
<aristoph. wasps. 1502> ὁ μέσατος.   ἀλλ' οὗτός γε καταποθήσεται:
<aristoph. wasps. 1503> ἀπολῶ γὰρ αὐτὸν ἐμμελείᾳ κονδύλου.
<aristoph. wasps. 1504> ἐν τῷ ῥυθμῷ γὰρ οὐδέν ἐστ'.   ἀλλ' ᾠζυρὲ
<aristoph. wasps. 1505> ἕτερος τραγῳδὸς Καρκινίτης ἔρχεται,
<aristoph. wasps. 1506> ἀδελφὸς αὐτοῦ.   νὴ Δί' ὠψώνηκ' ἄρα.
<aristoph. wasps. 1507> μὰ τὸν Δί' οὐδέν γ' ἄλλο πλήν γε καρκίνους:
<aristoph. wasps. 1508> προσέρχεται γὰρ ἕτερος αὖ τῶν Καρκίνου.
<aristoph. wasps. 1509> τουτὶ τί ἦν τὸ προσέρπον; ὀξὶς ἢ φάλαγξ;
<aristoph. wasps. 1510> ὁ πινοτήρης οὗτός ἐστι τοῦ γένους,
<aristoph. wasps. 1511> ὁ σμικρότατος, ὃς τὴν τραγῳδίαν ποιεῖ.
<aristoph. wasps. 1512> ὦ Καρκίν' ὦ μακάριε τῆς εὐπαιδίας,
<aristoph. wasps. 1513> ὅσον τὸ πλῆθος κατέπεσεν τῶν ὀρχίλων.
<aristoph. wasps. 1514> ἀτὰρ καταβατέον γ' ἐπ' αὐτούς μ': ᾠζυρέ,
<aristoph. wasps. 1515> ἅλμην κύκα τούτοισιν, ἢν ἐγὼ κρατῶ.
<aristoph. wasps. 1516> φέρε νυν ἡμεῖς αὐτοῖς ὀλίγον ξυγχωρήσωμεν ἅπαντες,
<aristoph. wasps. 1517> ἵν' ἐφ' ἡσυχίας ἡμῶν πρόσθεν βεμβικίζωσιν ἑαυτούς.
<aristoph. wasps. 1518> ἄγ' ὦ μεγαλώνυμα τέκνα
<aristoph. wasps. 1519> τοῦ θαλασσίου θεοῦ,
<aristoph. wasps. 1520> πηδᾶτε παρὰ ψάμαθον
<aristoph. wasps. 1521> καὶ θῖν' ἁλὸς ἀτρυγέτου,
<aristoph. wasps. 1522> καρίδων ἀδελφοί:
<aristoph. wasps. 1523> ταχὺν πόδα κυκλοσοβεῖτε,
<aristoph. wasps. 1524> καὶ τὸ Φρυνίχειον
<aristoph. wasps. 1525> ἐκλακτισάτω τις, ὅπως
<aristoph. wasps. 1526> ἰδόντες ἄνω σκέλος ὤζωσιν
<aristoph. wasps. 1527> οἱ θεαταί.
<aristoph. wasps. 1528> στρόβει, παράβαινε κύκλῳ καὶ γάστρισον σεαυτόν,
<aristoph. wasps. 1530> ῥῖπτε σκέλος οὐράνιον: βέμβικες ἐγγενέσθων.
<aristoph. wasps. 1531> καὐτὸς γὰρ ὁ ποντομέδων ἄναξ πατὴρ προσέρπει
<aristoph. wasps. 1532> ἡσθεὶς ἐπὶ τοῖσιν ἑαυτοῦ παισὶ τοῖς τριόρχοις.
<aristoph. wasps. 1535> ἀλλ' ἐξάγετ', εἴ τι φιλεῖτ' ὀρχούμενοι, θύραζε
<aristoph. wasps. 1536> ἡμᾶς ταχύ: τοῦτο γὰρ οὐδείς πω πάρος δέδρακεν,
<aristoph. wasps. 1537> ὀρχούμενον ὅστις ἀπήλλαξεν χορὸν τρυγῳδῶν.
