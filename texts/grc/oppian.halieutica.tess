<opp. h. 1.1> ἔθνεά τοι πόντοιο πολυσπερέας τε φάλαγγας
<opp. h. 1.2> παντοίων νεπόδων, πλωτὸν γένος ̓Αμφιτρίτης,
<opp. h. 1.3> ἐξερέω, γαίης ὕπατον κράτος, ̓Αντωνῖνε:
<opp. h. 1.4> ὅσσα τε κυματόεσσαν ἔχει χύσιν, ᾗχί θ' ἕκαστα
<opp. h. 1.5> ἐννέμεται, διερούς τε γάμους διεράς τε γενέθλας
<opp. h. 1.6> καὶ βίον ἰχθυόεντα καὶ ἔχθεα καὶ φιλότητας
<opp. h. 1.7> καὶ βουλάς, ἁλίης τε πολύτροπα δήνεα τέχνης
<opp. h. 1.8> κερδαλέης, ὅσα φῶτες ἐπ' ἰχθύσι μητίσαντο
<opp. h. 1.9> ἀφράστοις: ἀΐδηλον ἐπιπλώουσι θάλασσαν
<opp. h. 1.10> τολμηρῇ κραδίῃ, κατὰ δ' ἔδρακον οὐκ ἐπίοπτα
<opp. h. 1.11> βένθεα καὶ τέχνῃσιν ἁλὸς διὰ μέτρα δάσαντο
<opp. h. 1.12> δαιμόνιοι. χλούνην μὲν ὀρίτροφον ἠδὲ καὶ ἄρκτον
<opp. h. 1.13> θηρητὴρ ὁράᾳ τε καὶ ἀντιόωντα δοκεύει
<opp. h. 1.14> ἀμφαδίην, ἕκαθέν τε βαλεῖν σχεδόθεν τε δαμάσσαι:
<opp. h. 1.15> ἄμφω δ' ἀσφαλέως γαίης ἔπι θήρ τε καὶ ἀνὴρ
<opp. h. 1.16> μάρνανται, σκύλακες δὲ συνέμποροι ἡγεμονῆες
<opp. h. 1.17> κνώδαλα σημαίνουσι καὶ ἰθύνουσιν ἄνακτας
<opp. h. 1.18> εὐνὴν εἰς αὐτὴν καὶ ἀρηγόνες ἐγγὺς ἕπονται.
<opp. h. 1.19> οὐδ' ἄρα τοῖς οὐ χεῖμα τόσον δέος, οὐ μὲν ὀπώρη
<opp. h. 1.20> φλέγμα φέρει: πολλαὶ γὰρ ἐπακτήρων ἀλεωραὶ
<opp. h. 1.21> λόχμαι τε σκιεραὶ καὶ δειράδες ἄντρα τε πέτρης
<opp. h. 1.22> αὐτορόφου: πολλοὶ δὲ τιταινόμενοι κατ' ὄρεσφιν
<opp. h. 1.23> ἀργύρεοι ποταμοί, δίψης ἄκος ἠδὲ λοετρῶν
<opp. h. 1.24> ἀέναοι ταμίαι: παρὰ δὲ χλοάουσι ῥέεθροις
<opp. h. 1.25> ποῖαί τε χθαμαλαί, μαλακὴ κλίσις ὕπνον ἑλέσθαι
<opp. h. 1.26> εὔδιον ἐκ καμάτοιο, καὶ ὥρια δόρπα πάσασθαι
<opp. h. 1.27> ὕλης ἀγρονόμοιο, τά τ' οὔρεσι πολλὰ φύονται.
<opp. h. 1.28> τερπωλὴ δ' ἕπεται θήρῃ πλέον ἠέ περ ἱδρώς.
<opp. h. 1.29> ὅσσοι δ' οἰωνοῖσιν ἐφοπλίζονται ὄλεθρον,
<opp. h. 1.30> ῥηϊδίη καὶ τοῖσι πέλει καὶ ὑπόψιος ἄγρη:
<opp. h. 1.31> τοὺς μὲν γὰρ κνώσσοντας ἐληΐσσαντο καλιῆς
<opp. h. 1.32> κρύβδην: τοὺς δὲ δόναξιν ὑπέσπασαν ἰξοφόροισιν:
<opp. h. 1.33> οἱ δὲ τανυπλέκτοισιν ἐν ἕρκεσιν ἤριπον αὐτοὶ
<opp. h. 1.34> εὐνῆς χρηΐζοντες, ἀτερπέα δ' αὖλιν ἔκυρσαν.
<opp. h. 1.35> τλησιπόνοις δ' ἁλιεῦσιν ἀτέκμαρτοι μὲν ἄεθλοι,
<opp. h. 1.36> ἐλπὶς δ' οὐ σταθερὴ σαίνει φρένας ἠΰτ' ὄνειρος:
<opp. h. 1.37> οὐ γὰρ ἀκινήτου γαίης ὕπερ ἀθλεύουσιν,
<opp. h. 1.38> ἀλλ' αἰεὶ κρυερῷ τε καὶ ἄσχετα μαργαίνοντι
<opp. h. 1.39> ὕδατι συμφορέονται, ὃ καὶ γαίηθεν ἰδέσθαι
<opp. h. 1.40> δεῖμα φέρει καὶ μοῦνον ἐν ὄμμασι πειρήσασθαι:
<opp. h. 1.41> δούρασι δ' ἐν βαιοῖσιν ἀελλάων θεράποντες
<opp. h. 1.42> πλαζόμενοι, καὶ θυμὸν ἐν οἴδμασιν αἰὲν ἔχοντες,
<opp. h. 1.43> αἰεὶ μὲν νεφέλην ἰοειδέα παπταίνουσιν,
<opp. h. 1.44> αἰεὶ δὲ τρομέουσι μελαινόμενον πόρον ἅλμης:
<opp. h. 1.45> οὐδέ τι φοιταλέων ἀνέμων σκέπας, οὐδέ τιν' ὄμβρων
<opp. h. 1.46> ἀλκήν, οὐ πυρὸς ἄλκαρ ὀπωρινοῖο φέρονται.
<opp. h. 1.47> πρὸς δ' ἔτι καὶ βλοσυρῆς δυσδερκέα δείματα λίμνης
<opp. h. 1.48> κήτεα πεφρίκασι, τά τε σφίσιν ἀντιόωσιν,
<opp. h. 1.49> εὖτ' ἂν ὑποβρυχίης ἄδυτον περόωσι θαλάσσης:
<opp. h. 1.50> οὐ μέν τις σκυλάκων ἁλίην ὁδὸν ἡγεμονεύει
<opp. h. 1.51> ἰχθυβόλοις: ἴχνη γὰρ ἀείδελα νηχομένοισιν:
<opp. h. 1.52> οὐδ' οἵ γ' εἰσορόωσιν ὅπῃ σχεδὸν ἵξεται ἄγρης
<opp. h. 1.53> ἀντιάσας, οὐ γάρ τι μίην ὁδὸν ἔρχεται, ἰχθύς:
<opp. h. 1.54> θριξὶ δ' ἐν ἠπεδανοῖσι παλιγνάμπτοιό τε χαλκοῦ
<opp. h. 1.55> χείλεσι καὶ δονάκεσσι λίνοισί τε κάρτος ἔχουσιν.
<opp. h. 1.56> οὐ μὴν τερπωλῆς ἀπολείπεαι, αἴ κ' ἐθέλῃσθα
<opp. h. 1.57> τέρπεσθαι, γλυκερὴ δὲ πέλει βασιλήϊος ἄγρη.
<opp. h. 1.58> νῆα μὲν εὐγόμφωτον, ἐΰζυγον, ἔξοχα κούφην,
<opp. h. 1.59> αἰζηοὶ κώπῃσιν ἐπειγομένῃς ἐλόωσι,
<opp. h. 1.60> νῶτον ἁλὸς θείνοντες: ὁ δ' ἐν πρύμνῃσιν ἄριστος
<opp. h. 1.61> ἰθυντὴρ ἀλίαστον ἄγει καὶ ἀμεμφέα νῆα
<opp. h. 1.62> χῶρον ἐς εὐρύαλόν τε καὶ εὔδια πορφύροντα:
<opp. h. 1.63> ἔνθα δὲ δαιτυμόνων νεπόδων ἀπερείσια φῦλα
<opp. h. 1.64> φέρβεται, οὓς θεράποντες ἀεὶ κομέουσιν, ἐδωδῇ
<opp. h. 1.65> πολλῇ πιαίνοντες, ἑτοιμότατον χορὸν ἄγρης
<opp. h. 1.66> σοί τε, μάκαρ, καὶ παιδὶ μεγαυχέϊ, πώεα θήρης.
<opp. h. 1.67> αὐτίκα γὰρ χειρὸς μὲν ἐΰπλοκον εἰς ἅλα πέμπεις
<opp. h. 1.68> ὁρμιήν, ὁ δὲ ῥίμφα γένυν κατεδέξατο χαλκοῦ
<opp. h. 1.69> ἰχθὺς ἀντιάσας, τάχα δ' ἕλκεται ἐκ βασιλῆος
<opp. h. 1.70> οὐκ ἀέκων, σέο δ' ἦτορ ἰαίνεται, ὄρχαμε γαίης:
<opp. h. 1.71> πολλὴ γὰρ βλεφάροισι καὶ ἐν φρεσὶ τέρψις ἰδέσθαι
<opp. h. 1.72> παλλόμενον καὶ ἑλισσόμενον πεπεδημένον ἰχθύν.
<opp. h. 1.73> ἀλλά μοι ἱλήκοις μὲν ἁλὸς πόρῳ ἐμβασιλεύων
<opp. h. 1.74> εὐρυμέδων Κρονίδης γαιηόχος, ἠδὲ Θάλασσα
<opp. h. 1.75> αὐτή, καὶ ναετῆρες ἐριγδούποιο θαλάσσης
<opp. h. 1.76> δαίμονες, ὑμετέρας τ' ἀγέλας καὶ ἁλίτροφα φῦλα
<opp. h. 1.77> εἰπέμεν αἰνήσαιτε: σὺ δ' ἰθύνειας ἕκαστα,
<opp. h. 1.78> πότνα Θεά, καὶ πατρὶ καὶ υἱέϊ παμβασιλῆος
<opp. h. 1.79> θυμήρη τάδε δῶρα τεῆς πόρσυνον ἀοιδῆς.
<opp. h. 1.80> μυρία μὲν δὴ φῦλα καὶ ἄκριτα βένθεσι πόντου
<opp. h. 1.81> ἐμφέρεται πλώοντα: τὰ δ' οὔ κέ τις ἐξονομήναι
<opp. h. 1.82> ἀτρεκέως: οὐ γάρ τις ἐφίκετο τέρμα θαλάσσης:
<opp. h. 1.83> ἀλλὰ τριηκοσίων ὀργυιῶν ἄχρι μάλιστα
<opp. h. 1.84> ἀνέρες ἴσασίν τε καὶ ἔδρακον ̓Αμφιτρίτην.
<opp. h. 1.85> πολλὰ δ' （ἀπειρεσίη γὰρ ἀμετροβαθής τε θάλασσα,）
<opp. h. 1.86> κέκρυπται, τά κεν οὔ τις ἀείδελα μυθήσαιτο
<opp. h. 1.87> θνητὸς ἐών: ὀλίγος δὲ νόος μερόπεσσι καὶ ἀλκή.
<opp. h. 1.88> οὐ μὲν γὰρ γαίης πολυμήτορος ἔλπομαι ἅλμην
<opp. h. 1.89> παυροτέρας ἀγέλας οὔτ' ἔθνεα μείονα φέρβειν.
<opp. h. 1.90> ἀλλ' εἴτ' ἀμφήριστος ἐν ἀμφοτέρῃσι γενέθλη
<opp. h. 1.91> εἴθ' ἑτέρη προβέβηκε, θεοὶ σάφα τεκμαίρονται,
<opp. h. 1.92> ἡμεῖς δ' ἀνδρομέοισι νοήμασι μέτρα φέροιμεν.
<opp. h. 1.93> ἰχθύσι μὲν γενεή τε καὶ ἤθεα καὶ πόρος ἅλμης
<opp. h. 1.94> κέκριται, οὐδέ τι πᾶσι νομαὶ νεπόδεσσιν ὁμοῖαι:
<opp. h. 1.95> οἱ μὲν γὰρ χθαμαλοῖσι παρ' αἰγιαλοῖσι νέμονται,
<opp. h. 1.96> ψάμμον ἐρεπτόμενοι καὶ ὅς' ἐν ψαμάθοισι φύονται,
<opp. h. 1.97> ἵπποι κόκκυγές τε θοοὶ ξανθοί τ' ἐρυθῖνοι
<opp. h. 1.98> καὶ κίθαροι καὶ τρίγλα καὶ ἀδρανέες μελάνουροι
<opp. h. 1.99> τραχούρων τ' ἀγέλαι βούγλωσσά τε καὶ πλατύουροι
<opp. h. 1.100> ταινίαι ἀβληχραὶ καὶ μορμύρος, αἰόλος ἰχθύς,
<opp. h. 1.101> σκόμβροι κυπρῖνοί τε καὶ οἳ φίλοι αἰγιαλοῖσιν.
<opp. h. 1.102> ἄλλοι δ' αὖ πηλοῖσι καὶ ἐν τενάγεσσι θαλάσσης
<opp. h. 1.103> φέρβονται, βατίδες τε βοῶν θ' ὑπέροπλα γένεθλα
<opp. h. 1.104> τρυγών τ' ἀργαλέη καὶ ἐτήτυμον οὔνομα νάρκη,
<opp. h. 1.105> ψῆτται καλλαρίαι καὶ τριγλίδες ἔργα τ' ὀνίσκων
<opp. h. 1.106> σαῦροί τε σκέπανοί τε καὶ ὅσς' ἐνιτέτροφε πηλοῖς.
<opp. h. 1.107> θῖνα δ' ἀνὰ πρασόεσσαν ὑπὸ χλοεραῖς βοτάνῃσι
<opp. h. 1.108> βόσκονται μαινῖδες ἰδὲ τράγοι ἠδ' ἀθερῖναι
<opp. h. 1.109> καὶ σμαρίδες καὶ βλέννος ἰδὲ σπάροι ἀμφότεροί τε
<opp. h. 1.110> βῶκες ὅσοις τ' ἄλλοισι φίλον πράσον ἀμφινέμεσθαι.
<opp. h. 1.111> Κεστρέες αὖ κέφαλοί τε, δικαιότατον γένος ἅλμης,
<opp. h. 1.112> λάβρακές τ' ἀμίαι τε θρασύφρονες ἠδὲ χρέμητες
<opp. h. 1.113> πηλαμύδες γόγγροι τε καὶ ὃν καλέουσιν ὄλισθον
<opp. h. 1.114> γείτονα ναιετάουσιν ἀεὶ ποταμοῖσι θάλασσαν
<opp. h. 1.115> ἢ λίμναις, ὅθι λαρὸν ὕδωρ μεταπαύεται ἅλμης,
<opp. h. 1.116> πολλή τε πρόχυσις συμβάλλεται ἰλυόεσσα,
<opp. h. 1.117> ἑλκομένη δίνῃσιν ἀπὸ χθονός: ἔνθα νέμονται
<opp. h. 1.118> φορβὴν ἱμερτὴν γλυκερῇ θ' ἁλὶ πιαίνονται.
<opp. h. 1.119> λάβραξ δ' οὐδ' αὐτῶν ποταμῶν ἀπολείπεται ἔξω,
<opp. h. 1.120> ἐκ δ' ἁλὸς ἐς προχοὰς ἀνανήχεται: ἐγχέλυες δὲ
<opp. h. 1.121> ἐκ ποταμῶν πλαταμῶσιν ἐνιχρίμπτουσι θαλάσσης.
<opp. h. 1.122> πέτραι δ' ἀμφίαλοι πολυειδέες: αἱ μὲν ἔασι
<opp. h. 1.123> φύκεσι μυδαλέαι, περὶ δὲ μνία πολλὰ πέφυκε:
<opp. h. 1.124> τὰς ἦτοι πέρκαι καὶ ἰουλίδες ἀμφί τε χάννοι
<opp. h. 1.125> φέρβονται σάλπαι τε μετὰ σφίσιν αἰολόνωτοι
<opp. h. 1.126> καὶ κίχλαι ῥαδιναὶ καὶ φυκίδες οὕς θ' ἁλιῆες
<opp. h. 1.127> ἀνδρὸς ἐπωνυμίην θηλύφρονος ηὐδάξαντο.
<opp. h. 1.128> ἄλλαι δὲ χθαμαλαὶ ψαμαθώδεος ἄγχι θαλάσσης
<opp. h. 1.129> λεπράδες, ἅς κίρρις τε σύαινά τε καὶ βασιλίσκοι
<opp. h. 1.130> ἐν δὲ μύλοι τρίγλης τε ῥοδόχροα φῦλα νέμονται.
<opp. h. 1.131> ἄλλαι δ' αὖ ποιῇσιν ἐπίχλοοι ὑγρὰ μέτωπα
<opp. h. 1.132> πέτραι σαργὸν ἔχουσιν ἐφέστιον ἠδὲ σκίαιναν
<opp. h. 1.133> χαλκέα καὶ κορακῖνον ἐπώνυμον αἴθοπι χροιῇ,
<opp. h. 1.134> καὶ σκάρον, ὃς δὴ μοῦνος ἐν ἰχθύσι πᾶσιν ἀναύδοις
<opp. h. 1.135> φθέγγεται ἰκμαλέην λαλαγὴν καὶ μοῦνος ἐδητὺν
<opp. h. 1.136> ἄψορρον προΐησιν ἀνὰ στόμα, δεύτερον αὖτις
<opp. h. 1.137> δαινύμενος, μήλοισιν ἀναπτύσσων ἴσα φορβήν.
<opp. h. 1.138> ̔́Οσσαι δ' αὖ χήμῃσι περίπλεοι ἢ λεπάδεσσιν,
<opp. h. 1.139> ἐν δέ σφιν θαλάμαι τε καὶ αὔλια δύμεναι ἰχθῦς,
<opp. h. 1.140> τῇσι δὲ καὶ φάγροι καὶ ἀναιδέες ἀγριόφαγροι
<opp. h. 1.141> κέρκουροί τε μένουσι καὶ ὀψοφάγοι καὶ ἀνιγραὶ
<opp. h. 1.142> μύραιναι σαῦροί τε καὶ ὀψιμόρων γένος ὀρφῶν,
<opp. h. 1.143> οἳ πάντων περίαλλα κατὰ χθόνα δηθύνουσι
<opp. h. 1.144> ζωοὶ καὶ τμηθέντες ἔτι σπαίρουσι σιδήρῳ.
<opp. h. 1.145> ἄλλοι δ' ἐν βένθεσσιν ὑπόβρυχα μιμνάζουσι
<opp. h. 1.146> φωλειοῖς, πρόβατόν τε καὶ ἥπατοι ἠδὲ πρέποντες,
<opp. h. 1.147> ἴφθιμοι μεγάλοι τε φυήν, νωθροὶ δὲ κέλευθα
<opp. h. 1.148> εἱλεῦνται: τὸ καὶ οὔποθ' ἑὴν λείπουσι χαράδρην,
<opp. h. 1.149> ἀλλ' αὐτοῦ λοχόωσι παραὶ μυχόν, ὅς κε πελάσσῃ,
<opp. h. 1.150> χειροτέροις ἀΐδηλον ἐπ' ἰχθύσι πότμον ἄγοντες:
<opp. h. 1.151> ἐν καὶ ὄνος κείνοις ἐναρίθμιος, ὅς περὶ πάντων
<opp. h. 1.152> πτήσσει ὀπωρινοῖο κυνὸς δριμεῖαν ὁμοκλήν,
<opp. h. 1.153> μίμνει δ' ἐγκαταδὺς σκότιον μυχόν, οὐδὲ πάροιθεν
<opp. h. 1.154> ἔρχεται, ὅσσον ἄησιν ἐπὶ χρόνον ἄγριος ἀστήρ.
<opp. h. 1.155> ἔστι δέ τις πέτρῃσιν ἁλικλύστοισι μεμηλώς,
<opp. h. 1.156> ξανθὸς ἰδεῖν, κεστρεῦσι φυὴν ἐναλίγκιος ἰχθύς,
<opp. h. 1.157> τὸν μερόπων ἕτεροι μὲν ἐπικλείουσιν ἄδωνιν,
<opp. h. 1.158> ἄλλοι δ' ἐξώκοιτον ἐφήμισαν, οὕνεκα κοίτας
<opp. h. 1.159> ἐκτὸς ἁλὸς τίθεται, μοῦνος δ' ἐπὶ χέρσον ἀμείβει,
<opp. h. 1.160> ὅσσοι γε βράγχη, στόματος πτύχας, ἀμφὶς ἔχουσιν.
<opp. h. 1.161> εὖτε γὰρ εὐνήσῃ χαροπῆς ἁλὸς ἔργα γαλήνη,
<opp. h. 1.162> αὐτὰρ ὅ γ' ἐσσυμένοισι συνορμηθεὶς ῥοθίοισι,
<opp. h. 1.163> πέτραις ἀμφιταθεὶς ἀμπαύεται εὔδιον ὕπνον.
<opp. h. 1.164> ὀρνίθων δ' ἁλίων τρομέει γένος, οἵ οἱ ἔασι
<opp. h. 1.165> δυσμενέες: τῶν ἤν τιν' ἐσαθρήσῃ πελάσαντα,
<opp. h. 1.166> πάλλεται ὀρχηστῆρι πανείκελος, ὄφρα ἑ πόντου
<opp. h. 1.167> προπροκυλινδόμενον σπιλάδων ἄπο χεῦμα σαώσῃ.
<opp. h. 1.168> οἱ δὲ καὶ ἐν πέτρῃσι καὶ ἐν ψαμάθοισι νέμονται,
<opp. h. 1.169> ἀγλαΐῃ χρύσοφρυς ἐπώνυμος ἠδὲ δράκοντες
<opp. h. 1.170> σῖμοί τε γλαῦκοί τε καὶ ἀλκησταὶ συνόδοντες,
<opp. h. 1.171> σκορπίος ἀϊκτήρ, δίδυμον γένος, ἀμφότεραί τε
<opp. h. 1.172> σφύραιναι δολιχαὶ ῥαφίδες θ' ἅμα τῇσιν ἀραιαί:
<opp. h. 1.173> ἐν δὲ χάραξ κοῦφοί τε κυβιστητῆρες ἔασι
<opp. h. 1.174> κωβιοί: ἐν δὲ μυῶν χαλεπὸν γένος, οἳ περὶ πάντων
<opp. h. 1.175> θαρσαλέοι νεπόδων καί τ' ἀνδράσιν ἀντιφέρονται,
<opp. h. 1.176> οὔτι τόσοι περ ἐόντες: ἐπὶ στερεῇ δὲ μάλιστα
<opp. h. 1.177> ῥινῷ καὶ πυκινοῖσι πεποιθότες ἔνδον ὀδοῦσι,
<opp. h. 1.178> ἰχθύσι καὶ μερόπεσσιν ἀρειοτέροισι μάχονται.
<opp. h. 1.179> οἱ δ' ἐν ἁμετρήτοισιν ἄλην πελάγεσσιν ἔχουσι,
<opp. h. 1.180> τηλοῦ ἀπὸ τραφερῆς οὐδ' ᾐόσιν εἰσὶν ἑταῖροι,
<opp. h. 1.181> θύννοι μὲν θύνοντες, ἐν ἰχθύσιν ἔξοχοι ὁρμήν,
<opp. h. 1.182> κραιπνότατοι, ξιφίαι τε φερώνυμοι ἠδ' ὑπέροπλος
<opp. h. 1.183> ὀρκύνων γενεὴ καὶ πρημάδες ἠδὲ κυβεῖαι,
<opp. h. 1.184> καὶ κολίαι σκυτάλαι τε καὶ ἱππούροιο γένεθλα.
<opp. h. 1.185> ἐν τοῖς καὶ κάλλιχθυς ἐπώνυμος, ἱερὸς ἰχθύς:
<opp. h. 1.186> ἐν κείνοις νέμεται καὶ πομπίλος, ὃν πέρι ναῦται
<opp. h. 1.187> ἅζονται, πομπῇ δ' ἐπεφήμισαν οὔνομα νηῶν:
<opp. h. 1.188> ἔξοχα γὰρ νήεσσι γεγηθότες ὑγρὰ θεούσαις
<opp. h. 1.189> ἕσπονται πομπῆες ὁμόστολοι, ἄλλοθεν ἄλλος
<opp. h. 1.190> ἀμφιπερισκαίροντες ἐΰξυγον ἅρμα θαλάσσης
<opp. h. 1.191> τοίχους τ' ἀμφοτέρους περί τε πρυμναῖα χαλινὰ
<opp. h. 1.192> οἰήκων, ἄλλοι δὲ περὶ πρώρην ἀγέρονται:
<opp. h. 1.193> οὐδέ κεν αὐτόμολον κείνων πλόον, ἀλλ' ὑπὸ δεσμῷ
<opp. h. 1.194> φαίης εὐγόμφοισιν ἐνισχομένους πινάκεσσιν
<opp. h. 1.195> ἑλκομένους ἀέκοντας ἀναγκαίῃσιν ἄγεσθαι.
<opp. h. 1.196> τόσσον ἔρως γλαφυρῇσιν ἐφ' ὁλκάσιν ἑσμὸν ἀγείρει.
<opp. h. 1.197> οἷον δὴ βασιλῆα φερέπτολιν ἠέ τιν' ἄνδρα
<opp. h. 1.198> ἀθλοφόρον, θαλλοῖσι νεοστέπτοισι κομῶντα,
<opp. h. 1.199> παῖδές τ' ἠΐθεοί τε καὶ ἀνέρες ἀμφιέποντες
<opp. h. 1.200> ὃν δόμον εἰσανάγουσι καὶ ἀθρόοι αἰὲν ἕπονται,
<opp. h. 1.201> εἰσόκεν εὐερκῆ μεγάρων ὑπὲρ οὐδὸν ἀμείψῃ:
<opp. h. 1.202> ὣς οἵ γ' ὠκυπόροισιν ἀεὶ νήεσσιν ἕπονται,
<opp. h. 1.203> ὄφρ' οὔτις γαίης ἐλάει φόβος: ἀλλ' ὅτε χέρσον
<opp. h. 1.204> φράσσωνται, τραφερὴν δὲ μέγ' ἐχθαίρουσιν ἄρουραν,
<opp. h. 1.205> αὖτις ἀφορμηθέντες ἀολλέες ἠΰτε νύσσης
<opp. h. 1.206> πάντες ἀποθρώσκουσι καὶ οὐκέτι νηυσὶν ἕπονται.
<opp. h. 1.207> σῆμα τόδε πλωτῆρσιν ἐτήτυμον ἐγγύθι γαίης
<opp. h. 1.208> ἔμμεναι, εὖτε λιπόντας ὁμοπλωτῆρας ἴδωνται.
<opp. h. 1.209> πομπίλε, ναυτιλίῃσι τετιμένε, σοὶ δέ τις ἀνὴρ
<opp. h. 1.210> εὐκραεῖς ἀνέμων τεκμαίρεται ἐλθέμεν αὔρας:
<opp. h. 1.211> εὔδια γὰρ στέλλῃ τε καὶ εὔδια σήματα φαίνεις.
<opp. h. 1.212> καὶ μὲν δὴ πελάγεσσιν ὁμῶς ἐχενηῒς ἑταίρη:
<opp. h. 1.213> ἡ δ' ἦτοι ταναὴ μὲν ἰδεῖν, μῆκος δ' ἰσόπηχυς,
<opp. h. 1.214> χροιὴ δ' αἰθαλόεσσα, φυὴ δέ οἱ ἐγχελύεσσιν
<opp. h. 1.215> εἴδεται, ὀξὺ δέ οἱ κεφαλῆς στόμα νέρθε νένευκε
<opp. h. 1.216> καμπύλον, ἀγκίστρου περιηγέος εἴκελον αἰχμῇ.
<opp. h. 1.217> θαῦμα δ' ὀλισθηρῆς ἐχενηΐδος ἐφράσσαντο
<opp. h. 1.218> ναυτίλοι: οὐ μὲν δή τις ἐνὶ φρεσὶ πιστώσαιτο
<opp. h. 1.219> εἰσαΐων: αἰεὶ γὰρ ἀπειρήτων νόος ἀνδρῶν
<opp. h. 1.220> δύσμαχος, οὐδ' ἐθέλουσι καὶ ἀτρεκέεσσι πιθέσθαι:
<opp. h. 1.221> νῆα τιταινομένην ἀνέμου ζαχρηέος ὁρμῇ,
<opp. h. 1.222> λαίφεσι πεπταμένοισιν ἁλὸς διὰ μέτρα θέουσαν,
<opp. h. 1.223> ἰχθὺς ἀμφιχανὼν ὀλίγον στόμα νέρθεν ἐρύκει,
<opp. h. 1.224> πᾶσαν ὑποτρόπιος βεβιημένος: οὐδ' ἔτι τέμνει
<opp. h. 1.225> κῦμα καὶ ἱεμένη, κατὰ δ' ἔμπεδον ἐστήρικται,
<opp. h. 1.226> ἠΰτ' ἐν ἀκλύστοισιν ἐεργομένη λιμένεσσι.
<opp. h. 1.227> καὶ τῆς μὲν λίνα πάντα περὶ προτόνοισι μέμυκε,
<opp. h. 1.228> ῥοχθεῦσιν δὲ κάλωες, ἐπημύει δὲ κεραίη,
<opp. h. 1.229> ῥιπῇ ἐπειγομένη, πρύμνῃ δ' ἔπι πάντα χαλινὰ
<opp. h. 1.230> ἰθυντὴρ ἀνίησιν, ἐπισπέρχων ὁδὸν ἅλμης:
<opp. h. 1.231> ἡ δ' οὔτ' οἰήκων ἐμπάζεται οὔτ' ἀνέμοισι
<opp. h. 1.232> πείθεται, οὐ ῥοθίοισιν ἐλαύνεται, ἀλλὰ παγεῖσα
<opp. h. 1.233> μίμνει τ' οὐκ ἐθέλουσα καὶ ἐσσυμένη πεπέδηται,
<opp. h. 1.234> ἰχθύος οὐτιδανοῖο κατὰ στόμα ῥιζωθεῖσα:
<opp. h. 1.235> ναῦται δὲ τρομέουσιν, ἀείδελα δεσμὰ θαλάσσης
<opp. h. 1.236> δερκόμενοι καὶ θάμβος ἴσον λεύσσοντες ὀνείρῳ.
<opp. h. 1.237> ὡς δ' ὅτ' ἐνὶ ξυλόχοισιν ἀνὴρ λαιψηρὰ θέουσαν
<opp. h. 1.238> θηρητὴρ ἔλαφον δεδοκημένος ἄκρον ὀϊστῷ
<opp. h. 1.239> κῶλον ὑπὸ πτερόεντι βαλὼν ἐπέδησεν ἐρωῆς:
<opp. h. 1.240> ἡ δὲ καὶ ἐσσυμένη περ ἀναγκαίῃς ὀδύνῃσιν
<opp. h. 1.241> ἀμφιπαγεῖς' ἀέκουσα μένει θρασὺν ἀγρευτῆρα:
<opp. h. 1.242> τοίην νηΐ πέδην περιβάλλεται αἰόλος ἰχθὺς
<opp. h. 1.243> ἀντιάσας: τοίων δὲ φερωνυμίην λάχεν ἔργων.
<opp. h. 1.244> Χαλκίδες αὖ θρίσσαι τε καὶ ἀβραμίδες φορέονται
<opp. h. 1.245> ἀθρόαι, ἄλλοτε δ' ἄλλον ἁλὸς πόρον, ἢ περὶ πέτρας
<opp. h. 1.246> ἢ πελάγη, δολιχοῖσί τ' ἐπέδραμον αἰγιαλοῖσιν,
<opp. h. 1.247> αἰέν ἀμειβόμεναι ξείνην ὁδὸν ἠΰτ' ἀλῆται.
<opp. h. 1.248> ̓Ανθιέων δὲ μάλιστα νομαὶ πέτρῃσι βαθείαις
<opp. h. 1.249> ἔμφυλοι: ταῖς δ' οὔτι παρέστιοι αἰὲν ἔασι,
<opp. h. 1.250> πάντῃ δὲ πλάζονται, ὅπῃ γένυς, ἔνθα κελεύει
<opp. h. 1.251> γαστὴρ καὶ λαίμαργος ἔρως ἀκόρητος ἐδωδῆς:
<opp. h. 1.252> ἔξοχα γὰρ παρὰ πάντας ἀδηφάγος οἶστρος ἐλαύνει
<opp. h. 1.253> κείνους καὶ νωδόν περ ὑπὸ στόμα χῶρον ἔχοντας.
<opp. h. 1.254> τέσσαρα δ' ἀνθιέων μεγακήτεα φῦλα νέμονται,
<opp. h. 1.255> ξανθοί τ' ἀργεννοί τε τὸ δὲ τρίτον αἷμα κελαινοί:
<opp. h. 1.256> ἄλλους δ' εὐωπούς τε καὶ αὐλωποὺς καλέουσιν,
<opp. h. 1.257> οὕνεκα τοῖς καθύπερθεν ἑλισσομένη κατὰ κύκλον
<opp. h. 1.258> ὀφρὺς ἠερόεσσα περίδρομος ἐστεφάνωται.
<opp. h. 1.259> δοιοὶ δὲ σκληροῖσιν ἀρηρότα γυῖα χιτῶσι
<opp. h. 1.260> φραξάμενοι κόλποισιν ἐνιπλώουσι θαλάσσης,
<opp. h. 1.261> κάραβος ὀξυπαγὴς ἠδ' ἀστακός: οἱ δὲ καὶ ἄμφω
<opp. h. 1.262> πέτραις ἐνναίουσι καὶ ἐν πέτρῃσι νέμονται.
<opp. h. 1.263> ἄστακος αὖ πέρι δή τι καὶ οὐ φατὸν οἷον ἔρωτα
<opp. h. 1.264> οἰκείης θαλάμης κεύθει φρεσίν, οὐδέ ποτ' αὐτῆς
<opp. h. 1.265> λείπεθ' ἑκών, ἀλλ' εἴ μιν ἀναγκαίῃ τις ἐρύσσας
<opp. h. 1.266> τῆλε φέρων ἑτέρωσε πάλιν πόντονδε μεθείη,
<opp. h. 1.267> αὐτὰρ ὅγ' οὐ μετὰ δηρὸν ἑὴν νόστησε χαράδρην
<opp. h. 1.268> σπεύδων, οὐδ' ἐθέλει ξεῖνον μυχὸν ἄλλον ἑλέσθαι,
<opp. h. 1.269> οὐδ' ἑτέρης πέτρης ἐπιβάλλεται, ἀλλὰ διώκει
<opp. h. 1.270> καὶ δόμον ὃν κατέλειπε καὶ ἤθεα καὶ νομὸν ἅλμης
<opp. h. 1.271> κείνης ἥ μιν ἔφερβε καὶ οὐκ ἤχθηρε θάλασσαν,
<opp. h. 1.272> τῆς μιν ἀπεξείνωσαν ἁλίπλοοι ἀγρευτῆρες.
<opp. h. 1.273> ὣς ἄρα καὶ πλωτοῖσιν ἑὸς δόμος ἠδὲ θάλασσα
<opp. h. 1.274> πατρῴη καὶ χῶρος ἐφέστιος, ἔνθ' ἐγένοντο,
<opp. h. 1.275> στάζει ἐνὶ κραδίῃ γλυκερὸν γάνος, οὐδ' ἄρα μούνοις
<opp. h. 1.276> πατρὶς ἐφημερίοισι πέλει γλυκερώτατον ἄλλων:
<opp. h. 1.277> οὐδ' ἀλεγεινότερον καὶ κύντερον, ὅς κεν ἀνάγκῃ
<opp. h. 1.278> φυξίπολιν πάτρης τελέσῃ βίον ἀλγινόεντα,
<opp. h. 1.279> ξεῖνος ἐν ἀλλοδαποῖσιν ἀτιμίης ζυγὸν ἕλκων.
<opp. h. 1.280> ἐν κείνῃ γενεῇ καὶ καρκίνοι εἰσὶν ἀλῆται
<opp. h. 1.281> καρίδων τε νομαὶ καὶ ἀναιδέα φῦλα παγούρων,
<opp. h. 1.282> οἵτε καὶ ἀμφιβίοις ἐναρίθμιον αἶσαν ἔχουσι.
<opp. h. 1.283> πάντες δ' οἷσί τε κῶλον ὑπ' ὀστράκῳ ἐστήρικται,
<opp. h. 1.284> ὄστρακον ἐκδύνουσι γεραίτερον, ἄλλο δ' ἔνερθε
<opp. h. 1.285> σαρκὸς ὑπὲκ νεάτης ἀνατέλλεται: οἱ δὲ πάγουροι,
<opp. h. 1.286> ἡνίκα ῥηγνυμένοιο βίην φράσσωνται ἐλύτρου,
<opp. h. 1.287> πάντῃ μαιμώωσιν ἐδητύος ἰσχανόωντες,
<opp. h. 1.288> ῥηϊτέρη ῥινοῖο διάκρισις ὄφρα γένηται
<opp. h. 1.289> πλησαμένων: εὖτ' ἄν δὲ διατμαγὲν ἕρκος ὀλίσθῃ,
<opp. h. 1.290> οἱ δ' ἦτοι πρῶτον μὲν ἐπὶ ψαμάθοισι τέτανται
<opp. h. 1.291> αὔτως, οὔτε βορῆς μεμνημένοι οὔτε τευ ἄλλου,
<opp. h. 1.292> ἐλπόμενοι φθιμένοισι μετέμμεναι οὐδ' ἔτι θερμὸν
<opp. h. 1.293> ἐμπνείειν, ῥινῷ δὲ περιτρομέουσιν ἀραιῇ
<opp. h. 1.294> ἀρτιφύτῳ: μετὰ δ' αὖτις ἀγειρόμενοι νόον ἤδη
<opp. h. 1.295> βαιὸν θαρσήσαντες ἀπὸ ψαμάθοιο πάσαντο:
<opp. h. 1.296> τόφρα δὲ θυμὸν ἔχουσιν ἀμήχανον ἀδρανέοντες,
<opp. h. 1.297> ὄφρα περὶ μελέεσσι νέον σκέπας ἀμφιπαγείη.
<opp. h. 1.298> ὡς δέ τις ἰητὴρ νουσαχθέα φῶτα κομίζων
<opp. h. 1.299> ἤμασι μὲν πρώτοισι βορῆς ἀπόπαστον ἐρύκει,
<opp. h. 1.300> πήματος ἀμβλύνων μαλερὸν σθένος, αὐτὰρ ἔπειτα
<opp. h. 1.301> τυτθὰ βορῆς ὤρεξε νοσήλια, μέχρις ἅπασαν
<opp. h. 1.302> ἄτην γυιοβόρους τε δύας ὀδύνας τε καθήρῃ:
<opp. h. 1.303> ὣς οἵγ' ἀρτιφύτοισιν ἀναΐσσουσιν ἐλύτροις
<opp. h. 1.304> δειδιότες νούσοιο κακὰς ὑπὸ κῆρας ἀλύξαι.
<opp. h. 1.305> ἄλλοι δ' ἑρπυστῆρες ἁλὸς ναίουσιν ἐναύλους,
<opp. h. 1.306> πουλύποδες σκολιοὶ καὶ κορδύλος ἠδ' ἁλιεῦσιν
<opp. h. 1.307> ἐχθομένη σκολόπενδρα καὶ ὀσμύλος: οἱ δὲ καὶ αὐτοὶ
<opp. h. 1.308> ἀμφίβιοι: καί πού τις ἀνὴρ ἴδεν ἀγροιώτης
<opp. h. 1.309> γηπόνος, ἀγχιάλοισι φυτηκομίῃσι μεμηλώς,
<opp. h. 1.310> ὀσμύλον εὐκάρποις ἢ πούλυπον ἀμφὶ κράδῃσι
<opp. h. 1.311> πλεγνύμενον γλυκερόν τε φυτῶν ἀπὸ καρπὸν ἔδοντα.
<opp. h. 1.312> τοῖς δὲ μεθ' ἑρπυστῆρσιν ἴσον λάχεν οἶμα δολόφρων
<opp. h. 1.313> σηπίη: ἄλλα δὲ φῦλα μετ' οἴδμασιν ὀστρακόρινα,
<opp. h. 1.314> πολλὰ μὲν πέτρῃσι, τὰ δ' ἐν ψαμάθοισι νέμονται,
<opp. h. 1.315> νηρῖται στρόμβων τε γένος καὶ πορφύραι αὐταὶ
<opp. h. 1.316> κήρυκές τε μύες τε καὶ ἀτρεκὲς οὔνομα σωλὴν
<opp. h. 1.317> ὄστρεά θ' ἑρσήεντα καὶ ὀκριόεντες ἐχῖνοι:
<opp. h. 1.318> τοὺς εἴ τις καὶ τυτθὰ διατμήξας ἐνὶ πόντῳ
<opp. h. 1.319> ῥίψῃ, συμφυέες τε παλίνζωοί τε νέμονται.
<opp. h. 1.320> Καρκινάσιν δ' αὐταῖς μὲν ἐπ' ὄστρακον οὔτι πέφυκεν
<opp. h. 1.321> ἐκ γενετῆς, γυμναὶ δὲ καὶ ἀσκεπέες καὶ ἀφαυραὶ
<opp. h. 1.322> τίκτονται, κτητοὺς δὲ δόμους ἐπιμηχανόωνται,
<opp. h. 1.323> ἀβληχροῖς μελέεσσι νόθον σκέπας ἀμφιβαλοῦσαι:
<opp. h. 1.324> εὖτε γὰρ ἀθρήσωσι λελειμμένον ὀρφανὸν αὔτως
<opp. h. 1.325> ὄστρακον, οἰκητῆρος ἀνέστιον οἰχομένοιο,
<opp. h. 1.326> αἵδ' εἴσω καταδῦσαι ὑπ' ἀλλοτρίοισιν ἐλύτροις
<opp. h. 1.327> ἑζόμεναι ναίουσι καὶ ὃν κτήσαντο μέλαθρον:
<opp. h. 1.328> τῷ δὲ συνερπύζουσι καὶ ἔνδοθεν ἕρκος ἄγουσιν,
<opp. h. 1.329> εἴτε τι νηρίτης ἔλιπε σκέπας εἴτε τι κῆρυξ
<opp. h. 1.330> ἢ στρόμβος: στρόμβων δὲ δύσεις φιλέουσι μάλιστα,
<opp. h. 1.331> οὕνεκεν εὐρεῖαί τε μένειν κοῦφαί τε φέρεσθαι.
<opp. h. 1.332> ἀλλ' ὅτ' ἀεξομένη πλήσῃ μυχὸν ἔνδον ἐοῦσα
<opp. h. 1.333> καρκινάς, οὐκέτι κεῖνον ἔχει δόμον, ἀλλὰ λιποῦσα
<opp. h. 1.334> δίζεται εὐρύτερον κόχλου κύτος ἀμφιβαλέσθαι.
<opp. h. 1.335> πολλάκι δὲ γλαφυρῆς κύμβης πέρι καρκινάδεσσιν
<opp. h. 1.336> ἀλκὴ καὶ μέγα νεῖκος ἐγείρεται, ἐκ δ' ἐλάσασα
<opp. h. 1.337> κρείττων χειροτέρην δόμον ἄρμενον ἀμφέθετ' αὐτή.
<opp. h. 1.338> ἔστι δέ τις γλαφυρῷ κεκαλυμμένος ὀστράκῳ ἰχθύς,
<opp. h. 1.339> μορφὴν πουλυπόδεσσιν ἀλίγκιος, ὃν καλέουσι
<opp. h. 1.340> ναυτίλον, οἰκείῃσιν ἐπικλέα ναυτιλίῃσι:
<opp. h. 1.341> ναίει μὲν ψαμάθοις, ἀνὰ δ' ἔρχεται ἄκρον ἐς ὕδωρ
<opp. h. 1.342> πρηνής, ὄφρα κε μή μιν ἐνιπλήσειε θάλασσα:
<opp. h. 1.343> ἀλλ' ὅτ' ἀναπλώσῃ ῥοθίων ὕπερ ̓Αμφιτρίτης,
<opp. h. 1.344> αἶψα μεταστρεφθεὶς ναυτίλλεται, ὥστ' ἀκάτοιο
<opp. h. 1.345> ἴδρις ἀνήρ: δοιοὺς μὲν ἄνω πόδας ὥστε κάλωας
<opp. h. 1.346> ἀντανύει, μέσσος δὲ διαρρέει ἠΰτε λαῖφος
<opp. h. 1.347> λεπτὸς ὑμήν, ἀνέμῳ τε τιταίνεται: αὐτὰρ ἔνερθε
<opp. h. 1.348> δοιοὶ ἁλὸς ψαύοντες, ἐοικότες οἰήκεσσι,
<opp. h. 1.349> πομποί τ' ἰθύνουσι δόμον καὶ νῆα καὶ ἰχθύν.
<opp. h. 1.350> ἀλλ' ὅτε ταρβήσῃ σχεδόθεν κακόν, οὐκέτ' ἀήταις
<opp. h. 1.351> φεύγει ἐπιτρέψας, σὺν δ' ἔσπασε πάντα χαλινά,
<opp. h. 1.352> ἱστία τ' οἴηκάς τε, τὸ δ' ἀθρόον ἔνδον ἔδεκτο
<opp. h. 1.353> κῦμα βαρυνόμενός τε καθέλκεται ὕδατος ὁρμῇ.
<opp. h. 1.354> ὦ πόποι, ὃς πρώτιστος ὄχους ἁλὸς εὕρατο νῆας,
<opp. h. 1.355> εἴτ' οὖν ἀθανάτων τις ἐπεφράσατ' εἴτε τις ἀνὴρ
<opp. h. 1.356> τολμήεις πρώτιστος ἐπεύξατο κῦμα περῆσαι,
<opp. h. 1.357> ἦ που κεῖνον ἰδὼν πλόον ἰχθύος εἴκελον ἔργον
<opp. h. 1.358> δουροπαγὲς τόρνωσε, τὰ μὲν πνοιῇσι πετάσσας
<opp. h. 1.359> ἐκ προτόνων, τὰ δ' ὄπισθε χαλινωτήρια νηῶν.
<opp. h. 1.360> κήτεα δ' ὀβριμόγυια, πελώρια, θαύματα πόντου,
<opp. h. 1.361> ἀλκῇ ἀμαιμακέτῳ βεβριθότα, δεῖμα μὲν ὅσσοις
<opp. h. 1.362> εἰσιδέειν, αἰεὶ δ' ὀλοῇ κεκορυθμένα λύσσῃ,
<opp. h. 1.363> πολλὰ μὲν εὐρυπόροισιν ἐνιστρέφεται πελάγεσσιν,
<opp. h. 1.364> ἔνθα Ποσειδάωνος ἀτέκμαρτοι περιωπαί,
<opp. h. 1.365> παῦρα δὲ ῥηγμίνων σχεδὸν ἔρχεται, ὅσσα φέρουσιν
<opp. h. 1.366> ἠϊόνες βαρύθοντα καὶ οὐκ ἀπολείπεται ἅλμης:
<opp. h. 1.367> τῶν ἦτοι κρυερός τε λέων βλοσυρή τε ζύγαινα
<opp. h. 1.368> πορδάλιές τ' ὀλοαὶ καὶ φύσαλοι αἰθυκτῆρες:
<opp. h. 1.369> ἐν δὲ μέλαν θύννων ζαμενὲς γένος, ἐν δὲ δαφοινὴ
<opp. h. 1.370> πρῆστις ἀταρτηρῆς τε δυσαντέα χάσματα λάμνης,
<opp. h. 1.371> μάλθη τ' οὐ μαλακῇσιν ἐπώνυμος ἀδρανίῃσι,
<opp. h. 1.372> κριοί τ' ἀργαλέοι καὶ ἀπαίσιον ἄχθος ὑαίνης
<opp. h. 1.373> καὶ κύνες ἁρπακτῆρες ἀναιδέες: ἐν δὲ κύνεσσι
<opp. h. 1.374> τριχθαδίη γενεή: τὸ μὲν ἄγριον ἐν πελάγεσσι
<opp. h. 1.375> κήτεσι λευγαλέοις ἐναρίθμιον: ἄλλα δὲ φῦλα
<opp. h. 1.376> διπλόα καρτίστοισι μετ' ἰχθύσι δινεύονται
<opp. h. 1.377> πηλοῖς ἐν βαθέεσσι: τὸ μὲν κέντροισι κελαινοῖς
<opp. h. 1.378> κεντρίναι αὐδώωνται ἐπώνυμοι: ἄλλο δ' ὁμαρτῇ
<opp. h. 1.379> κλείονται γαλεοί: γαλεῶν δ' ἑτερότροπα φῦλα
<opp. h. 1.380> σκύμνοι καὶ λεῖοι καὶ ἀκανθίαι: ἐν δ' ἄρα τοῖσι
<opp. h. 1.381> ῥῖναι ἀλωπεκίαι καὶ ποικίλοι: εἴκελα δ' ἔργα
<opp. h. 1.382> πᾶσιν ὁμοῦ φορβή τε σύν ἀλλήλοις τε νέμονται.
<opp. h. 1.383> δελφῖνες δ' ἀκταῖς τε πολυρραθάγοισι γάνυνται
<opp. h. 1.384> καὶ πελάγη ναίουσι, καὶ οὔποθι νόσφι θάλασσα
<opp. h. 1.385> δελφίνων: περὶ γάρ σφε Ποσειδάων ἀγαπάζει:
<opp. h. 1.386> οὕνεκά οἱ κούρην κυανώπιδα Νηρηΐνην
<opp. h. 1.387> μαιομένῳ φεύγουσαν ἑὸν λέχος ̓Αμφιτρίτην
<opp. h. 1.388> φρασσάμενοι δελφῖνες ἐν ̓Ωκεανοῖο δόμοισι
<opp. h. 1.389> κευθομένην ἤγγειλαν: ὁ δ' αὐτίκα κυανοχαίτης
<opp. h. 1.390> παρθένον ἐξήρπαξεν ἀναινομένην τε δάμασσε.
<opp. h. 1.391> καὶ τὴν μὲν παράκοιτιν, ἁλὸς βασίλειαν, ἔθηκε,
<opp. h. 1.392> ἀγγελίης δ' ᾔνησεν ἐνηέας οὓς θεράποντας,
<opp. h. 1.393> κλήρῳ δ' ἐν σφετέρῳ περιώσιον ὤπασε τιμήν.
<opp. h. 1.394> ἔστι δ' ἀμειλίκτοις ἐνὶ κήτεσιν ἅσσα καὶ ἅλμης
<opp. h. 1.395> ἐκτὸς ἐπὶ τραφερῆς φυσίζοον ἔρχεται οὖδας:
<opp. h. 1.396> δηρὸν δ' ἠϊόνεσσι καὶ ἀγχιάλοισιν ἀρούραις
<opp. h. 1.397> μίσγοντ' ἐγχέλυές τε καὶ ἀσπισδόεσσα χελώνη
<opp. h. 1.398> καστορίδες τ' ὀλοαὶ δυσπενθέες, αἵ τ' ἀλεγεινὴν
<opp. h. 1.399> ὄσσαν ἐπὶ κροκάλῃσιν ἀπαίσιον ὠρύονται
<opp. h. 1.400> ἀνδράσιν: ὃς δέ κε γῆρυν ἐν οὔασιν ἀλγινόεσσαν
<opp. h. 1.401> δέξηται στυγερῆς τ' ἐνοπῆς κωκυτὸν ἀκούσῃ,
<opp. h. 1.402> οὐ τηλοῦ θανάτοιο τάχ' ἔσσεται, ἀλλά οἱ ἄτην
<opp. h. 1.403> καὶ μόρον αἰνοτάτη κείνη μαντεύεται αὐδή.
<opp. h. 1.404> ναὶ μὴν καὶ φάλαιναν ἀναιδέα φασὶ θαλάσσης
<opp. h. 1.405> ἐκβαίνειν χέρσονδε καὶ ἠελίοιο θέρεσθαι.
<opp. h. 1.406> φῶκαι δ' ἐννύχιαι μέν ἀεὶ λείπουσι θάλασσαν,
<opp. h. 1.407> πολλάκι δ' ἠμάτιαι πέτραις ἐνὶ καὶ ψαμάθοισιν
<opp. h. 1.408> εὔκηλοι μίμνουσι καὶ ἔξαλον ὕπνον ἔχουσι.
<opp. h. 1.409> Ζεῦ πάτερ, ἐς δὲ σὲ πάντα καὶ ἐκ σέθεν ἐρρίζωνται:
<opp. h. 1.410> εἴτ' οὖν αἰθέρος οἶκον ὑπέρτατον εἵτ' ἄρα πάντῃ
<opp. h. 1.411> ναιετάεις: θνητῷ γὰρ ἀμήχανον ἐξονομῆναι.
<opp. h. 1.412> οἵῃ σὺν φιλότητι διακρίνας ἐκέδασσας
<opp. h. 1.413> αἰθέρα τ' αἰγλήεντα καὶ ἠέρα καὶ χυτὸν ὕδωρ
<opp. h. 1.414> καὶ χθόνα παμμήτειραν, ἀπ' ἀλλήλων μὲν ἕκαστα,
<opp. h. 1.415> πάντα δ' ἐν ἀλλήλοισιν ὁμοφροσύνης ὑπὸ δεσμῷ
<opp. h. 1.416> ἀρρήκτῳ συνέδησας, ἀναγκαίῃ δ' ἐπέρεισας
<opp. h. 1.417> ἀστεμφῆ πάγκοινον ὑπό ζυγόν: οὔτε γὰρ αἰθὴρ
<opp. h. 1.418> ἠέρος οὔτ' ἀήρ ἄτερ ὕδατος, οὐδὲ μὲν ὕδωρ
<opp. h. 1.419> γαίης νόσφι τέτυκται, ἐν ἀλλήλοις δὲ φύονται,
<opp. h. 1.420> πάντα δ' ὁδὸν μίαν εἶσι, μίαν δ' ἀνελίσσετ' ἀμοιβήν.
<opp. h. 1.421> τοὔνεκα καὶ ξυνῇσιν ὁμηρεύουσι γενέθλαις
<opp. h. 1.422> ἀμφιβίων: καὶ τοὶ μὲν ἀναστείχους' ἐπὶ γαῖαν
<opp. h. 1.423> ποντόθεν, ἄλλοι δ' αὖτε κατ' ἠέρος ̓Αμφιτρίτῃ
<opp. h. 1.424> μίσγονται, κοῦφοί τε λάροι στονόεντά τε φῦλα
<opp. h. 1.425> ἁλκυόνων κρατεροί θ' ἁλιαίετοι ἁρπακτῆρες
<opp. h. 1.426> ἄλλα θ' ὅς' ἰχθυάᾳ διερῆς τ' ἐπιβάλλεται ἄγρης.
<opp. h. 1.427> ἠέρα δ' αὖ τέμνουσι καὶ εἰνάλιοί περ ἐόντες
<opp. h. 1.428> τευθίδες ἱρήκων τε γένος βυθίη τε χελιδών:
<opp. h. 1.429> οἱ δ' ὅτε ταρβήσωσιν ὑπέρτερον ἐγγύθεν ἰχθύν,
<opp. h. 1.430> ἐξ ἁλὸς ἀνθρώσκουσι καὶ ἠέριοι ποτέονται.
<opp. h. 1.431> ἀλλ' αἱ μὲν καὶ τῆλε καὶ ὑψόθι ταρσὸν ἱεῖσι
<opp. h. 1.432> τευθίδες: ἧτε κεν ὄρνιν ὀΐσσεαι οὐδὲ μὲν ἰχθὺν
<opp. h. 1.433> εἰσοράαν, ἀγεληδὸν ὅθ' ὁρμήσωσι πέτεσθαι:
<opp. h. 1.434> αἱ δ' ἄρα τῶν ὑπένερθε χελιδόνες οἶμον ἔχουσι:
<opp. h. 1.435> ἵρηκες δ' αὐτῆς ἅλμης σχεδὸν ἠερέθονται,
<opp. h. 1.436> ἄκρον ἐπιψαύοντες ἁλὸς πόρον, ὅσσον ἰδέσθαι
<opp. h. 1.437> ἄμφω νηχομένοισι καὶ ἱπταμένοισιν ὁμοῖοι.
<opp. h. 1.438> αἵδε μὲν ὥστε πόληες ἐν ἰχθύσιν, οἵδε θ' ὅμιλοι
<opp. h. 1.439> κεκριμένοι γεγάασιν ἁλιπλάγκτοιο γενέθλης.
<opp. h. 1.440> τῶν δ' οἱ μὲν μὲν πλάζονται ἀολλέες, αἰόλα φῦλα,
<opp. h. 1.441> πώεσιν ἤ στρατιῇσιν ἐοικότες, οἵ τ' ἀγελαῖοι
<opp. h. 1.442> κέκληνται: τοὶ δ' αὖτε κατὰ στίχας: οἱ δὲ λόχοισιν
<opp. h. 1.443> εἴκελοι ἢ δεκάδεσσιν: ὁ δ' ἔρχεται οἶος ἀπ' ἄλλων
<opp. h. 1.444> μουναδὸν ὁρμηθείς: περόωσι δὲ δίζυγες ἄλλοι:
<opp. h. 1.445> οἱ δ' αὐτοῦ θαλάμῃσιν ἐν οἰκείῃσι μένουσι.
<opp. h. 1.446> χείματι μὲν δὴ πάντες ἀελλάων στροφάλιγγας
<opp. h. 1.447> σμερδαλέας αὐτοῦ τε δυσηχέος οἴδματα πόντου
<opp. h. 1.448> ἔξοχα δειμαίνουσιν: ἐπεὶ περιώσιον ἄλλων
<opp. h. 1.449> ἰχθυόεντα γένεθλα φίλην πέφρικε θάλασσαν
<opp. h. 1.450> μαινομένην: τότε δ' οἱ μὲν ἀμησάμενοι πτερύγεσσι
<opp. h. 1.451> ψάμμον ὑποπτήσσουσιν ἀνάλκιδες: οἱ δ' ὑπὸ πέτραις
<opp. h. 1.452> εἰλόμενοι δύνουσιν ἀολλέες: οἱ δὲ βάθιστα
<opp. h. 1.453> ἐς πελάγη φεύγουσι κάτω μυχάτην ὑπὸ βύσσαν:
<opp. h. 1.454> κεῖνα γὰρ οὔτε λίην προκυλίνδεται οὔθ' ὑπ' ἀήταις
<opp. h. 1.455> πρυμνόθεν εἱλεῖται, διὰ δ' ἔσσυται οὔτις ἄελλα
<opp. h. 1.456> ῥίζαν ἁλὸς νεάτην: μέγα δέ σφισι βένθος ἐρύκει
<opp. h. 1.457> ῥιγεδανὰς ὀδύνας καὶ ἀπηνέα χείματος ὁρμήν.
<opp. h. 1.458> ἀλλ' ὁπότ' ἀνθεμόεσσαι ἐπὶ χθονὸς εἴαρος ὧραι
<opp. h. 1.459> πορφύρεον γελάσωσιν, ἀναπνεύσῃ δὲ θάλασσα
<opp. h. 1.460> χείματος εὐδιόωσα γαληναίη τε γένηται
<opp. h. 1.461> ἤπια κυμαίνουσα, τότ' ἰχθύες ἄλλοθεν ἄλλοι
<opp. h. 1.462> πανσυδίῃ φοιτῶσι γεγηθότες ἐγγύθι γαίης.
<opp. h. 1.463> ὡς δὲ πολυρραίσταο νέφος πολέμοιο φυγοῦσα
<opp. h. 1.464> ὀλβίη ἀθανάτοισι φίλη πόλις, ἥν ῥά τε δηρὸν
<opp. h. 1.465> δυσμενέων πάγχαλκος ἐπεπλήμμυρε θύελλα,
<opp. h. 1.466> ὀψὲ δ' ἀπολλήξασα καὶ ἀμπνεύσασα μόθοιο
<opp. h. 1.467> ἀσπασίως γάνυταί τε καὶ εἰρήνης καμάτοισι
<opp. h. 1.468> τέρπεται ἁρπαλέοισι καὶ εὔδιος εἰλαπινάζει,
<opp. h. 1.469> ἀνδρῶν τε πλήθουσα χοροιτυπίης τε γυναικῶν:
<opp. h. 1.470> ὣς οἱ λευγαλέους τε πόνους καὶ φρῖκα θαλάσσης
<opp. h. 1.471> ἀσπασίως προφυγόντες, ὑπεὶρ ἅλα καγχαλόωντες,
<opp. h. 1.472> θρώσκοντες θύνουσι χοροιτυπέουσιν ὁμοῖοι.
<opp. h. 1.473> εἴαρι δὲ γλυκὺς οἶστρος ἀναγκαίης ̓Αφροδίτης
<opp. h. 1.474> καὶ γάμοι ἡβώωσι καὶ ἀλλήλων φιλότητες
<opp. h. 1.475> πᾶσιν, ὅσοι γαῖάν τε φερέσβιον οἵ τ' ἀνὰ κόλπους
<opp. h. 1.476> ἠέρος οἵ τ' ἀνὰ πόντον ἐριβρύχην δονέονται.
<opp. h. 1.477> εἴαρι δὲ πλεῖστον νεπόδων γένος Εἰλείθυιαι
<opp. h. 1.478> ὠοφόρων παύουσι βαρυνομένων ὠδίνων.
<opp. h. 1.479> αἱ μὲν γὰρ γενεῆς κεχρημέναι ἠδὲ τόκοιο
<opp. h. 1.480> θήλεες ἐν ψαμάθοισιν ἀποθλίβουσιν ἀραιὰς
<opp. h. 1.481> γαστέρας: οὐ γὰρ ῥεῖα διΐσταται, ἀλλ' ἐνέχονται
<opp. h. 1.482> ὠὰ μετ' ἀλλήλοισιν ἀρηρότα νηδύος εἴσω,
<opp. h. 1.483> φύρδην συμπεφυῶτα: τὰ δ' ἀθρόα πῶς κε τέκοιεν;
<opp. h. 1.484> στεινόμεναι δ' ὀδύνῃσι μόγις κρίνουσι γενέθλην.
<opp. h. 1.485> ὡς οὐ ῥηϊδίην γενεὴν οὐδ' ἰχθύσι Μοῖραι
<opp. h. 1.486> ὤπασαν, οὐδ' ἄρα μοῦνον ἐπιχθονίῃσι γυναιξὶν
<opp. h. 1.487> ἄλγεα, πάντῃ δ' εἰσὶν ἐπαχθέες Εἰλείθυιαι.
<opp. h. 1.488> ἄρσενες αὖτ' ἄλλοι μὲν ἐπ' ἰχθύσι κῆρας ἄγοντες
<opp. h. 1.489> δαιτυμόνες ῥηγμῖσιν ἐπειγόμενοι πελάουσιν:
<opp. h. 1.490> ἄλλοι δ' αὖ μετόπισθε διωκόμενοι προθέουσι
<opp. h. 1.491> θηλυτέραις ἀγέλῃσιν, ἐπεὶ φιλότητος ἔρωτι
<opp. h. 1.492> ἑλκόμεναι σπεύδουσι μετ' ἄρσενας ἀσχέτῳ ὁρμῇ.
<opp. h. 1.493> ἔνθ' οἱ μὲν σφετέρας ἐπὶ γαστέρας ἀλλήλοισι
<opp. h. 1.494> τριβόμενοι θορὸν ὑγρὸν ἀπορραίνουσιν ὄπισθεν,
<opp. h. 1.495> αἱ δ' οἴστρῳ μεμαυῖαι ἐπαΐγδην στομάτεσσι
<opp. h. 1.496> κάπτουσιν: τοίῳ δὲ γάμῳ πλήθουσι γόνοιο.
<opp. h. 1.497> πλεῖστος μὲν νόμος οὗτος ἐν ἰχθύσιν: οἱ δὲ καὶ εὐνὰς
<opp. h. 1.498> καὶ θαλάμους ἀλόχους τε διακριδὸν ἀμφὶς ἔχουσι
<opp. h. 1.499> ζευξάμενοι: πολλὴ γὰρ ἐν ἰχθύσιν ἔστ' ̓Αφροδίτη
<opp. h. 1.500> Οἶστρός τε Ζῆλός τε, βαρὺς θεός, ὅσσα τε τίκτει
<opp. h. 1.501> θερμὸς ̓́Ερως, ὅτε λάβρον ἐνὶ φρεσὶ κῶμον ὀρίνει.
<opp. h. 1.502> πολλοὶ δ' ἀλλήλοισι διασταδὸν εἵνεκεν εὐνῆς
<opp. h. 1.503> μάρνανται, μνηστῆρσιν ἐοικότες, οἵ περὶ νύμφην
<opp. h. 1.504> πολλοὶ ἀγειρόμενοι καὶ ὁμοίϊοι ἀντιφέρονται
<opp. h. 1.505> ὄλβῳ τ' ἀγλαΐῃ τε: τὰ δ' ἰχθύσιν οὐ παρέασιν,
<opp. h. 1.506> ἀλλ' ἀλκὴ γένυές τε καὶ ἔνδοθι κάρχαρον ἕρκος,
<opp. h. 1.507> τοῖσιν ἀεθλεύουσι καὶ ἐς γάμον ὁπλίζονται:
<opp. h. 1.508> τοῖσι δ' ὅ κεν προβάληται, ὁμοῦ γάμον εὕρατο νίκῃ.
<opp. h. 1.509> καὶ τοὶ μὲν πλεόνεσσιν ὁμευναίαις ἀλόχοισι
<opp. h. 1.510> τέρπονται, σάργων τε γένος καὶ κόσσυφος αἴθων:
<opp. h. 1.511> τοὶ δὲ μίαν στέργουσι καὶ ἀμφιέπουσιν ἄκοιτιν,
<opp. h. 1.512> κάνθαροι αἰτναῖοί τε, καὶ οὐ πλεόνεσσι γάνυνται.
<opp. h. 1.513> ἀλλ' οὐκ ἐγχελύεσσιν ὁμοίϊον οὔτε χελώναις
<opp. h. 1.514> οὔτ' οὖν πουλυπόδεσσι γάμου τέλος οὔτε κελαινῇ
<opp. h. 1.515> μυραίνῃ, λεχέων δὲ παράτροπον αἶσαν ἔχουσιν:
<opp. h. 1.516> αἱ μὲν γὰρ σπειρηδὸν ἐν ἀλλήλῃσι χυθεῖσαι
<opp. h. 1.517> ἐγχέλυες δέμας ὑγρὸν ἀναστρωφῶσι θαμειαὶ
<opp. h. 1.518> πλεγνύμεναι, τάων δὲ κατείβεται εἴκελος ἀφρῷ
<opp. h. 1.519> ἰχώρ, ἐν ψαμάθοις τε καλύπτεται: ἡ δέ μιν ἰλὺς
<opp. h. 1.520> δεξαμένη κυέει τε καὶ ἐγχελύων τέκεν ὁλκούς.
<opp. h. 1.521> τοίη καὶ γόγγροισιν ὀλισθηροῖσι γενέθλη.
<opp. h. 1.522> αἱ δὲ μέγα τρομέουσι καὶ ἐχθαίρουσι χελῶναι
<opp. h. 1.523> ὃν γάμον: οὐ γὰρ τῇσιν ἐφίμερος οἷα καὶ ἄλλοις
<opp. h. 1.524> τερπωλὴ λεχέων, πολὺ δὲ πλέον ἄλγος ἔχουσι:
<opp. h. 1.525> σκληρὸν γὰρ μάλα κέντρον ἐν ἄρσεσιν εἰς ̓Αφροδίτην,
<opp. h. 1.526> ὀστέον οὐκ ἐπιεικτόν, ἀτερπέϊ θήγεται εὐνῇ.
<opp. h. 1.527> τοὔνεκα μάρνανταί τε παλιγνάμπτοισί τ' ὀδοῦσιν
<opp. h. 1.528> ἀλλήλους δάπτουσιν, ὅτε σχεδὸν ἀντιάσωσιν,
<opp. h. 1.529> αἱ μὲν ἀλευόμεναι τρηχὺν γάμον, οἱ δ' ἀεκουσῶν
<opp. h. 1.530> εὐνῆς ἱμείροντες ἑκούσιοι, εἰσόκεν ἀλκῇ
<opp. h. 1.531> νικήσας ζεύξῃ μιν ἀναγκαίῃ φιλότητι,
<opp. h. 1.532> ἠΰτε ληϊδίην, πολέμου γέρας. εἴκελα δ' εὐνῆς
<opp. h. 1.533> ἔργα κυσὶ χθονίοισι καὶ εἰναλίῃσι χελώναις:
<opp. h. 1.534> εἴκελα καὶ φώκῃσιν: ἐπεὶ μάλα δηρὸν ἕκαστοι
<opp. h. 1.535> ἐξόπιθεν συνέχονται, ἀρηρότες ἠΰτε δεσμῷ.
<opp. h. 1.536> πουλύποδος δ' ὀλοοί τε γάμοι καὶ πικρὸς ὄλεθρος
<opp. h. 1.537> συμφέρεται, ξυνὸν δὲ τέλος θανάτοιο καὶ εὐνῆς:
<opp. h. 1.538> οὐ γὰρ πρὶν φιλότητος ἀπίσχεται οὐδ' ἀπολήγει,
<opp. h. 1.539> πρίν μιν ἀπὸ μελέων προλίπῃ σθένος ἀδρανέοντα,
<opp. h. 1.540> αὐτὸς δ' ἐν ψαμάθοισι πεσὼν ἀμενηνὸς ὄληται:
<opp. h. 1.541> πάντες γάρ μιν ἔδουσιν, ὅσοι σχεδὸν ἀντιάσωσι,
<opp. h. 1.542> καρκινάδες δειλαὶ καὶ καρκίνοι ἠδὲ καὶ ἄλλοι
<opp. h. 1.543> ἰχθύες, οὓς πάρος αὐτὸς ἐδαίνυτο ῥεῖα μεθέρπων:
<opp. h. 1.544> τοῖς ὑπὸ καὶ ζωός περ ἐὼν ἔτι κείμενος αὔτως,
<opp. h. 1.545> οὐδὲν ἀμυνόμενος, δαιτρεύεται, ὄφρα θάνῃσι.
<opp. h. 1.546> τοίῳ δυστερπεῖ φιλοτησίῳ ὄλλυτ' ὀλέθρῳ.
<opp. h. 1.547> ὣς δ' αὔτως καὶ θῆλυς ὑπ' ὠδίνων μογέουσα
<opp. h. 1.548> ὄλλυται: οὐ γὰρ τῇσιν ἀποκριδὸν οἷα καὶ ἄλλοις
<opp. h. 1.549> ὠὰ διαθρώσκουσιν, ἀρηρότα δ' ἀλλήλοισι
<opp. h. 1.550> βοτρυδὸν στεινοῖο μόγις διανίσσεται αὐλοῦ.
<opp. h. 1.551> τοὔνεκα καὶ λυκάβαντος ὑπέρτερον οὔποτε μέτρον
<opp. h. 1.552> πουλύποδες ζώουσιν: ἀποφθινύθουσι γὰρ αἰεὶ
<opp. h. 1.553> αἰνοτάτοισι γάμοισι καὶ αἰνοτάτοισι τόκοισιν.
<opp. h. 1.554> ἀμφὶ δὲ μυραίνης φάτις ἔρχεται οὐκ ἀΐδηλος,
<opp. h. 1.555> ὥς μιν ὄφις γαμέει τε καὶ ἐξ ἁλὸς ἔρχεται αὐτὴ
<opp. h. 1.556> πρόφρων, ἱμείρουσα παρ' ἱμείροντα γάμοιο.
<opp. h. 1.557> ἤτοι ὁ μὲν φλογέῃ τεθοωμένος ἔνδοθι λύσσῃ
<opp. h. 1.558> μαίνεται εἰς φιλότητα καὶ ἐγγύθι σύρεται ἀκτῆς
<opp. h. 1.559> πικρὸς ἔχις: τάχα δὲ γλαφυρὴν ἐσκέψατο πέτρην,
<opp. h. 1.560> τῇ δ' ἔνι λοίγιον ἰὸν ἀπήμεσε, πάντα δ' ὀδόντων
<opp. h. 1.561> ἔπτυσε πευκεδανόν, ζαμενῆ χόλον, ὄλβον ὀλέθρου,
<opp. h. 1.562> ὄφρα γάμῳ πρηΰς τε καὶ εὔδιος ἀντιάσειε.
<opp. h. 1.563> στὰς δ' ἄρ' ἐπὶ ῥηγμῖνος ἑὸν νόμον ἐρροίζησε
<opp. h. 1.564> κικλήσκων φιλότητα: θοῶς δ' ἐσάκουσε κελαινὴ
<opp. h. 1.565> ἰϋγὴν μύραινα καὶ ἔσσυτο θᾶσσον ὀϊστοῦ.
<opp. h. 1.566> ἡ μὲν ἄρ' ἐκ πόντοιο τιταίνεται, αὐτὰρ ὁ πόντου
<opp. h. 1.567> ἐκ γαίης πολιοῖσιν ἐπεμβαίνει ῥοθίοισιν:
<opp. h. 1.568> ἄμφω δ' ἀλλήλοισιν ὁμιλῆσαι μεμαῶτε
<opp. h. 1.569> συμπεσέτην, ἔχιος δὲ κάρη κατέδεκτο χανοῦσα
<opp. h. 1.570> νύμφη φυσιόωσα: γάμῳ δ' ἐπιγηθήσαντες
<opp. h. 1.571> ἡ μὲν ἁλὸς πάλιν εἶσι μετ' ἤθεα, τὸν δ' ἐπὶ χέρσον
<opp. h. 1.572> ὁλκὸς ἄγει, κρυερὸν δὲ πάλιν μεταχεύεται ἰὸν
<opp. h. 1.573> λάπτων, ὃν πάρος ἧκε καὶ ἐξήφυσσεν ὀδόντων.
<opp. h. 1.574> ἢν δ' ἄρα μή τι κίχῃ κεῖνον χόλον, ὅνπερ ὁδίτης,
<opp. h. 1.575> ἀτρεκέως ἐσιδών μιν, ἀπέκλυσεν ὕδατι λάβρῳ,
<opp. h. 1.576> αὐτὰρ ὅ γ' ἀσχαλόων ῥίπτει δέμας, εἰσόκε μοῖραν
<opp. h. 1.577> λευγαλέοιο λάβῃσιν ἀνωϊστου θανάτοιο,
<opp. h. 1.578> αἰδόμενος, ὅτ' ἄναλκις ὅπλων γένεθ' οἷς ἐπεποίθει,
<opp. h. 1.579> ἔμμεν' ὄφις, πέτρῃ δὲ συνώλεσε καὶ δέμας ἰῷ.
<opp. h. 1.580> δελφῖνες δ' ἄνδρεσσιν ὁμῶς γάμον ἐντύνονται
<opp. h. 1.581> μήδεά τ' ἀνδρομέοισι πανείκελα καρτύνονται:
<opp. h. 1.582> οὐδ' αἰεὶ προφανὴς πόρος ἄρσενος, ἀλλά οἱ εἴσω
<opp. h. 1.583> κέκρυπται, λεχέων δὲ κατὰ χρέος ἕλκεται ἔξω.
<opp. h. 1.584> τοῖαι μὲν φιλότητες ἐν ἰχθύσιν ἠδὲ καὶ εὐναί.
<opp. h. 1.585> ἄλλος δ' ἀλλοίῃ λεχέων ἱμείρεται ὥρῃ,
<opp. h. 1.586> καὶ γενεὴν προφέρει: τοῖς μὲν θέρος, οἷσι δὲ χεῖμα,
<opp. h. 1.587> τοῖς δ' ἔαρ ἢ φθινύθουσα τόκον προὔφηνεν ὀπώρη.
<opp. h. 1.588> καὶ τοὶ μὲν λυκάβαντι μίαν μογέουσι γενέθλην
<opp. h. 1.589> οἱ πλεῖστοι, λάβραξ δὲ δὶς ἄχθεται Εἰλειθυίαις:
<opp. h. 1.590> τρίγλαι δὲ τριγόνοισιν ἐπώνυμοί εἰσι γονῇσι:
<opp. h. 1.591> σκορπίος αὖ τετόρεσσι φέρει βέλος ὠδίνεσσι:
<opp. h. 1.592> πέντε δὲ κυπρίνοισι γοναὶ μούνοισιν ἔασιν:
<opp. h. 1.593> οἴου δ' οὔποτέ φασι γένος φράσσασθαι ὀνίσκου,
<opp. h. 1.594> ἀλλ' ἔτι τοῦτ' ἀΐδηλον ἐν ἀνθρώποισι τέτυκται.
<opp. h. 1.595> Εὖτ' ἂν δ' εἰαρινοῖο περιπλήθωσι γόνοιο
<opp. h. 1.596> ἰχθύες ὠοτόκοι, τοὶ μὲν κατὰ χῶρον ἕκαστοι
<opp. h. 1.597> εὔκηλοι μίμνουσιν ἐνὶ σφετέροισι δόμοισι:
<opp. h. 1.598> πολλοὶ δ' ἀγρόμενοι ξυνὴν ὁδὸν ὁρμώωνται
<opp. h. 1.599> Εὔξεινον μετὰ πόντον, ἵν' αὐτόθι τέκνα τέκωνται.
<opp. h. 1.600> κεῖνος γὰρ πάσης γλυκερώτερος ̓Αμφιτρίτης
<opp. h. 1.601> κόλπος, ἀπειρεσίοισι καὶ εὐΰδροις ποταμοῖσιν
<opp. h. 1.602> ἀρδόμενος, μαλακαὶ δὲ πολυψάμαθοί τ' ἐπιωγαί:
<opp. h. 1.603> ἐν δέ οἱ εὐφυέες τε νομαὶ καὶ ἀκύμονες ἀκταὶ
<opp. h. 1.604> πέτραι τε γλαφυραὶ καὶ χηραμοὶ ἰλυόεντες
<opp. h. 1.605> ἄκραι τε σκιεραὶ καὶ ὅς' ἰχθύσι φίλτατ' ἔασιν:
<opp. h. 1.606> ἐν δέ οἱ οὔτε τι κῆτος ἀνάρσιον οὔτε τι πῆμα
<opp. h. 1.607> ἐντρέφεται νεπόδεσσιν ὀλέθριον οὐδὲ μὲν ὅσσοι
<opp. h. 1.608> δυσμενέες γεγάασιν ἐπ' ἰχθύσι βαιοτέροισιν
<opp. h. 1.609> ὁλκοὶ πουλυπόδων οὐδ' ἀστακοὶ οὐδὲ πάγουροι:
<opp. h. 1.610> παῦροι μὲν δελφῖνες, ἀκιδνότεροι δὲ καὶ αὐτοὶ
<opp. h. 1.611> κητείης γενεῆς καὶ ἀκήδεες ἐννεμέθονται.
<opp. h. 1.612> τοὔνεκεν ἰχθύσι κεῖνο πέλει κεχαρισμένον ὕδωρ
<opp. h. 1.613> ἐκπάγλως καὶ πολλὸν ἐπισπεύδουσι νέεσθαι.
<opp. h. 1.614> στέλλονται δ' ἅμα πάντες ὁμιλαδόν, ἄλλοθεν ἄλλος
<opp. h. 1.615> εἰς ἕν ἀγειρόμενοι, μία δέ σφισι πᾶσι κέλευθος
<opp. h. 1.616> πομπή τε ῥιπή τε καὶ αὖ παλινόστιμος ὁρμή.
<opp. h. 1.617> Θρηΐκιον δ' ἀνύουσι Βοὸς Πόρον αἰολόφυλοι
<opp. h. 1.618> ἑσμοὶ Βεβρυκίην τε παρὲξ ἅλα καὶ στόμα Πόντου
<opp. h. 1.619> στεινὸν ἀμειβόμενοι δολιχὸν δρόμον ̓Αμφιτρίτης.
<opp. h. 1.620> ὡς δ' ὅτ' ἀπ' Αἰθιόπων τε καὶ Αἰγύπτοιο ῥοάων
<opp. h. 1.621> ὑψιπετὴς γεράνων χορὸς ἔρχεται ἠεροφώνων,
<opp. h. 1.622> ̓́Ατλαντος νιφόεντα πάγον καὶ χεῖμα φυγοῦσαι
<opp. h. 1.623> Πυγμαίων τ' ὀλιγοδρανέων ἀμενηνὰ γένεθλα:
<opp. h. 1.624> τῇσι δ' ἄρ' ἱπταμένῃσι κατὰ στίχας εὐρέες ἑσμοὶ
<opp. h. 1.625> ἠέρα τε σκιάουσι καὶ ἄλλυτον ὄγμον ἔχουσιν:
<opp. h. 1.626> ὣς τότε μυριόφυλοι ἁλὸς τέμνουσι φάλαγγες
<opp. h. 1.627> Εὔξεινον μέγα κῦμα: περιπλήθει δὲ θάλασσα
<opp. h. 1.628> πυκνὸν ὑποφρίσσουσα λατυσσομένη πτερύγεσσιν,
<opp. h. 1.629> εἰσόκ' ἐπειγόμενοι δολιχὸν στόλον ἀμπαύσωσι
<opp. h. 1.630> καὶ τόκον. ἀλλ' ὅτε μέτρα παραστείχῃσιν ὀπώρης,
<opp. h. 1.631> νόστου μιμνήσκονται, ἐπεὶ κρυερώτερον ἄλλων
<opp. h. 1.632> χεῖμα κατασπέρχει κείνην ἅλα δινήεσσαν:
<opp. h. 1.633> οὐ γὰρ τηλεβαθής, ῥέα δὲ στυφελίζετ' ἀήταις,
<opp. h. 1.634> οἵ μιν ἐπιρρήσσουσιν ὑπερφίαλοί τ' ὀλοοί τε.
<opp. h. 1.635> τοὔνεκ' ἀλυσκάζοντες ̓Αμαζονίης ἀπὸ λίμνης
<opp. h. 1.636> αὖτις ὁμοῦ τεκέεσσιν ὑποτροπάδην φορέονται,
<opp. h. 1.637> κίδνανται δ' ἀνὰ πόντον, ὅπῃ θρέψονται ἕκαστοι.
<opp. h. 1.638> ἀλλ' ὅσα μὲν μαλάκεια φατίζεται, οἷσί τ' ἀναίμων
<opp. h. 1.639> ἐστὶ φυὴ μελέων καὶ ἀνόστεος, ὅσσα τε φῦλα
<opp. h. 1.640> ἢ λεπίσιν πυκινῇσι καλύπτεται, ἢ φολίδεσσι
<opp. h. 1.641> φρακτά, τὰ δ' ὠοφόροισιν ὁμῶς ὠδῖσι μέλονται:
<opp. h. 1.642> ἐκ δὲ κυνὸς λάβροιο καὶ αἰετοῦ ὅσσα τε φῦλα
<opp. h. 1.643> κλῄζονται σελάχεια καὶ ἰχθυνόμων βασιλήων
<opp. h. 1.644> δελφίνων φώκης τε βοώπιδος αὐτίκα παῖδες
<opp. h. 1.645> ἐκ γενετῆς ἀνέχουσιν ἐοικότες οἷσι τοκεῦσιν.
<opp. h. 1.646> οἱ δ' ἦ τοι πάντες μέν, ὅσοι ναίουσι θάλασσαν
<opp. h. 1.647> ζωοτόκοι, φιλέουσι καὶ ἀμφιέπουσι γενέθλην,
<opp. h. 1.648> δελφίνων δ' οὔπω τι θεώτερον ἄλλο τέτυκται:
<opp. h. 1.649> ὡς ἐτεὸν καὶ φῶτες ἔσαν πάρος ἠδὲ πόληας
<opp. h. 1.650> ναῖον ὁμοῦ μερόπεσσι, Διωνύσοιο δὲ βουλῇ
<opp. h. 1.651> πόντον ὑπημείψαντο καὶ ἰχθύας ἀμφεβάλοντο
<opp. h. 1.652> γυίοις: ἀλλ' ἄρα θυμὸς ἐναίσιμος εἰσέτι φωτῶν
<opp. h. 1.653> ῥύεται ἀνδρομέην ἠμὲν φρόνιν ἠδὲ καὶ ἔργα.
<opp. h. 1.654> εὖτε γὰρ ὠδίνων δίδυμον γένος ἐς φάος ἔλθῃ,
<opp. h. 1.655> αὐτίχ' ὁμοῦ τ' ἐγένοντο περὶ σφετέρην τε τεκοῦσαν
<opp. h. 1.656> νηχόμενοι σκαίρουσι καὶ ἐνδύνουσιν ὀδόντων
<opp. h. 1.657> εἴσω καὶ μητρῷον ὑπὸ στόμα δηθύνουσιν:
<opp. h. 1.658> ἡ δὲ φιλοφροσύνῃσιν ἀνίσχεται ἀμφί τε παισὶ
<opp. h. 1.659> στρωφᾶται γανόωσα καὶ ἔξοχα καγχαλόωσα.
<opp. h. 1.660> μαζὸν δ' ἀμφοτέροισι παρίσχεται, οἶον ἑκάστῳ,
<opp. h. 1.661> θήσασθαι γάλα λαρόν: ἐπεί ῥά οἱ ὤπασε δαίμων
<opp. h. 1.662> καὶ γάλα καὶ μαζῶν ἰκέλην φύσιν οἷα γυναικῶν.
<opp. h. 1.663> τόφρα μὲν οὖν τοίῃσι τιθηνείῃσι μέμηλεν:
<opp. h. 1.664> ἀλλ' ὅτε κουρίζωσιν ἑὸν σθένος, αὐτίκα τοῖσι
<opp. h. 1.665> μήτηρ ἡγήτειρα κατέρχεται εἰς ὁδὸν ἄγρης
<opp. h. 1.666> ἱεμένοις θήρην τε διδάσκεται ἰχθυόεσσαν,
<opp. h. 1.667> οὐδὲ πάρος τεκέων ἑκὰς ἵσταται οὐδ' ἀπολείπει,
<opp. h. 1.668> πρίν γ' ὅταν ἡβήσωσι τελεσφόρα γυῖα καὶ ἀλκήν,
<opp. h. 1.669> ἀλλ' αἰεὶ ῥυτῆρες ἐπίσκοποι ἐγγὺς ἕπονται.
<opp. h. 1.670> οἷον δὴ τότε θαῦμα μετὰ φρεσὶ θηήσαιο
<opp. h. 1.671> τερπωλήν τ' ἐρόεσσαν, ὅτε πλώων ἐσίδηαι
<opp. h. 1.672> αὔρῃ ἐν εὐκραεῖ δεδοκημένος ἠὲ γαλήνῃ
<opp. h. 1.673> δελφίνων ἀγέλας εὐειδέας, ἵμερον ἅλμης:
<opp. h. 1.674> οἱ μὲν γὰρ προπάροιθεν ἀολλέες ἠΰτε κοῦροι
<opp. h. 1.675> ἠΐθεοι στείχουσι, νέον γένος, ὥστε χοροῖο
<opp. h. 1.676> κύκλον ἀμειβόμενοι πολυειδέα ποικιλοδίνην:
<opp. h. 1.677> τοὶ δ' ὄπιθεν μεγάλοι τε καὶ ἔξοχοι οὐδ' ἀπάτερθεν
<opp. h. 1.678> ἔρχονται τεκέων, φρουρὸς στρατός, ὥσθ' ἁπαλοῖσι
<opp. h. 1.679> φερβομένοις ἕσπονται ἐν εἴαρι ποιμένες ἀμνοῖς.
<opp. h. 1.680> ὡς δ' ὅτε μουσοπόλων ἔργων ἄπο παῖδες ἴωσιν
<opp. h. 1.681> ἀθρόοι, οἱ δ' ἄρ' ὄπισθεν ἐπίσκοποι ἐγγὺς ἕπονται
<opp. h. 1.682> αἰδοῦς τε πραπίδων τε νόου τ' ἐπιτιμητῆρες
<opp. h. 1.683> πρεσβύτεροι: γῆρας γὰρ ἐναίσιμον ἄνδρα τίθησιν:
<opp. h. 1.684> ὣς ἄρα καὶ δελφῖνες ἑοῖς παίδεσσι τοκῆες
<opp. h. 1.685> ἕσπονται, μή τί σφιν ἀνάρσιον ἀντιβολήσῃ.
<opp. h. 1.686> ναὶ μὴν καὶ φώκη κομέει γένος οὔτι χέρειον:
<opp. h. 1.687> καὶ γὰρ τῇ μαζοί τε καὶ ἐν μαζοῖσι γάλακτος
<opp. h. 1.688> εἰσὶ ῥοαί: τῇ δ' οὔτι μετ' οἴδμασιν ἀλλ' ἐπὶ χέρσου
<opp. h. 1.689> λύετ' ἀνερχομένῃ γαστρὸς μόγος, ὥριος ὠδίς:
<opp. h. 1.690> μίμνει δ' ἤματα πάντα δυώδεκα σὺν τεκέεσσιν
<opp. h. 1.691> αὐτοῦ ἐνὶ τραφερῇ: τρισκαιδεκάτῃ δὲ σὺν ἠοῖ
<opp. h. 1.692> σκύμνους ἀγκὰς ἔχουσα νεαλδέας εἰς ἅλα δύνει,
<opp. h. 1.693> παισὶν ἀγαλλομένη, πάτρην ἅτε σημαίνουσα.
<opp. h. 1.694> ὡς δὲ γυνὴ ξείνης γαίης ἔπι παῖδα τεκοῦσα
<opp. h. 1.695> ἀσπασίως πάτρην τε καὶ ὃν δόμον εἰσαφικάνει,
<opp. h. 1.696> παῖδα δ' ἐν ἀγκοίνῃσι πανηματίη φορέουσα,
<opp. h. 1.697> δώματα δεικνυμένη, μητρὸς νομόν, ἀμφαγαπάζει,
<opp. h. 1.698> τερπωλὴν ἀκόρεστον: ὁ δ' οὐ φρονέων περ ἕκαστα
<opp. h. 1.699> παπταίνει, μέγαρόν τε καὶ ἤθεα πάντα τοκήων:
<opp. h. 1.700> ὣς ἄρα καὶ κείνη σφέτερον γένος εἰναλίη θὴρ
<opp. h. 1.701> ἐς πόντον προφέρει καὶ δείκνυται ἔργα θαλάσσης.
<opp. h. 1.702> δαίμονες, οὐκ ἄρα μοῦνον ἐν ἀνδράσι τέκνα πέλονται
<opp. h. 1.703> φίλτατα, καὶ φάεος γλυκερώτερα καὶ βιότοιο,
<opp. h. 1.704> ἀλλὰ καὶ οἰωνοῖσιν ἀμειλίκτοισί τε θηρσὶν
<opp. h. 1.705> ἰχθύσι τ' ὠμηστῇσιν ἀμήχανος αὐτοδίδακτος
<opp. h. 1.706> ἐντρέφεται τεκέων δριμὺς πόθος: ἀμφὶ δὲ παισὶ
<opp. h. 1.707> καὶ θανέειν καὶ πᾶσαν ὀϊζυρὴν κακότητα
<opp. h. 1.708> πρόφρονες, οὐκ ἀέκοντες, ἀναπλῆσαι μεμάασιν.
<opp. h. 1.709> ἤδη τις κατ' ὄρεσφιν ἐριβρύχην ἐνόησε
<opp. h. 1.710> θηρητὴρ τεκέεσσιν ὑπερβεβαῶτα λέοντα,
<opp. h. 1.711> μαρνάμενον σφετέρης γενεῆς ὕπερ: οὐδ' ὅ γε πυκνῆς
<opp. h. 1.712> χερμάδος ἱπταμένης οὐδ αἰγανέης ἀλεγίζει,
<opp. h. 1.713> ἀλλ' αὔτως ἄτρεστον ἔχει θάρσος τε μένος τε,
<opp. h. 1.714> βαλλόμενος καὶ ἐρεικόμενος πάσῃσι βολῇσιν:
<opp. h. 1.715> οὐδ' ὅ γε πρὶν θανέειν ἀναδύεται, ἀλλ' ἐπὶ παισὶν
<opp. h. 1.716> ἡμιθανὴς προβέβηκε, μέλει δέ οἱ οὔτι μόροιο
<opp. h. 1.717> τόσσον, ὅσον μὴ παῖδας ὑπ' ἀγρευτῆρσιν ἰδέσθαι
<opp. h. 1.718> ἑρχθέντας θήρειον ὑπ' αὐτοκμῆτα καλιήν.
<opp. h. 1.719> ἤδη δ' ἀρτιτόκοιο κυνὸς σκυλακοτρόφῳ εὐνῇ
<opp. h. 1.720> ποιμὴν ἐγχρίμψας, εἰ καὶ πάρος ἦεν ἑταῖρος,
<opp. h. 1.721> χάσσατο, ταρβήσας μητρὸς χόλον ὑλακόεντα,
<opp. h. 1.722> οἷον ὑπὲρ τεκέων προφυλάσσεται, οὐδέ τιν' αἰδῶ
<opp. h. 1.723> γιγνώσκει, πᾶσιν δὲ πέλει κρυόεσσα πελάσσαι.
<opp. h. 1.724> οἷον δ' ἑλκομένας περὶ πόρτιας ἀσχαλόωσαι
<opp. h. 1.725> μητέρες οὐκ ἀπάτερθε γυναικείων στενάχουσι
<opp. h. 1.726> κωκυτῶν, αὐτοὺς δὲ συναλγύνουσι νομῆας.
<opp. h. 1.727> καὶ μέν τις φήνης ἀδινὸν γόον ἔκλυεν ἀνὴρ
<opp. h. 1.728> ὄρθριον ἀμφὶ τέκεσς', ἢ ἀηδόνος αἰολοφώνου,
<opp. h. 1.729> ἠὲ καὶ εἰαρινῇσι χελιδόσιν ἐγγὺς ἔκυρσε
<opp. h. 1.730> μυρομέναις ἑά τέκνα, τά τε σφίσι ληΐσσαντο
<opp. h. 1.731> ἐξ εὐνῆς ἢ φῶτες ἀπηνέες ἠὲ δράκοντες.
<opp. h. 1.732> ἰχθύσι δ' αὖ δελφὶς μὲν ἀριστεύει φιλότητι
<opp. h. 1.733> παίδων, ὣς δὲ καὶ ἄλλοι ἑὸν γένος ἀμφιέπουσι.
<opp. h. 1.734> θαῦμα δ' ἁλιπλάγκτοιο κυνὸς τόδε: τῇ γὰρ ἕπονται
<opp. h. 1.735> τέκνα νεοβλαστῆ καί σφιν σάκος ἔπλετο μήτηρ:
<opp. h. 1.736> ἀλλ' ὅτε ταρβήσωσι τά τ' ἄσπετα δείματ' ἔασιν
<opp. h. 1.737> ἐν πόντῳ, τότε παῖδας ἔσω λαγόνεσσιν ἔδεκτο
<opp. h. 1.738> αὐτὴν εἰσίθμην, αὐτὴν ὁδόν, ἔνθεν ὄλισθον
<opp. h. 1.739> γεινόμενοι: τοῖον δὲ πόνον μογέουσά περ ἔμπης
<opp. h. 1.740> ἀσπασίως τέτληκε, πάλιν δ' ὑπεχεύατο παῖδας
<opp. h. 1.741> σπλάγχνοις, ἂψ δ' ἀνέηκεν, ὅτ' ἀμπνεύσωσι φόβοιο.
<opp. h. 1.742> τοίην καὶ ῥίνη τεκέων πορσύνεται ἀλκήν,
<opp. h. 1.743> ἀλλ' οὐκ εἰς νηδὺν κείνῃ δύσις, οἷα κύνεσσιν,
<opp. h. 1.744> ἀλλά οἱ ἐν πλευρῇσι διασφάγες ἀμφοτέρωθεν
<opp. h. 1.745> εἰσὶν ὑπὸ πτερύγων, οἵη γένυς ἰχθύσιν ἄλλοις,
<opp. h. 1.746> τῇσιν ἀτυζομένων τέκνων φόβον ἀμφικαλύπτει.
<opp. h. 1.747> ἄλλοι δ' αὖθ' ἑὰ τέκνα διὰ στόμα ταρβήσαντα
<opp. h. 1.748> δεξάμενοι ῥύονται ἅτ' ἐς δόμον ἠὲ καλιήν:
<opp. h. 1.749> οἷον δὴ καὶ γλαῦκος, ὃς ἔξοχα τέκν' ἀγαπάζει
<opp. h. 1.750> πάντων, ὅσσοι ἔασιν ἐν ἰχθύσιν ὠοτοκῆες:
<opp. h. 1.751> κεῖνος γὰρ μίμνει τε παρήμενος, ὄφρα γένωνται
<opp. h. 1.752> παῖδες ὑπωάδιοι, καί σφιν παρανήχεται αἰεί:
<opp. h. 1.753> τοὺς δ' ὅτε κεν τρομέοντας ἴδῃ κρατερώτερον ἰχθύν,
<opp. h. 1.754> ἀμφιχανὼν κατέδεκτο διὰ στόμα, μέσφα κε δεῖμα
<opp. h. 1.755> χάσσηται, τότε δ' αὖτις ἀνέπτυσε λευκανίηθεν.
<opp. h. 1.756> θύννης δ' οὔτιν' ἔγωγ' ἀθεμίστερον ἔλπομαι ἰχθὺν
<opp. h. 1.757> οὐδὲ κακοφροσύνῃ προβεβηκότα ναιέμεν ἅλμην:
<opp. h. 1.758> ὠὰ γὰρ εὖτε τέκῃσι, φύγῃ δ' ὠδῖνα βαρεῖαν,
<opp. h. 1.759> αὐτὴ γειναμένη καταδαίνυται ὅσσα κίχῃσι,
<opp. h. 1.760> νηλής, ἥ θ' ἑὰ τέκνα φυγῆς ἔτι νηΐδ' ἐόντα
<opp. h. 1.761> ἐσθίει, οὐδέ μιν οἶκτος ἐσέρχεται οἷο τόκοιο.
<opp. h. 1.762> ἔστι δ' ὅς' οὔτε γάμοισι φυτεύεται οὔτε γονῇσι
<opp. h. 1.763> τίκτεται, αὐτοτέλεστα καὶ αὐτόρρεκτα γένεθλα,
<opp. h. 1.764> ὄστρεα δὴ σύμπαντα, τά γ' ἰλύϊ τίκτεται αὐτῇ:
<opp. h. 1.765> κείνων δ' οὔτε τι θῆλυ πέλει γένος, οὔτ' ἐπ' ἀμοιβῆς
<opp. h. 1.766> ἄρσενες, ἀλλ' ὁμόφυλα καὶ εἴκελα πάντα τέτυκται.
<opp. h. 1.767> ὣς δὲ καὶ ἠπεδανῆς ἀφύης ὀλιγηπελὲς ἔθνος
<opp. h. 1.768> οὔτινος ἐκγεγάασιν ἀφ' αἵματος οὐδὲ τοκήων:
<opp. h. 1.769> εὖτε γὰρ ἐκ νεφέων Ζηνὸς νόος ὄμβρον ἀφύξῃ
<opp. h. 1.770> λάβρον ὑπὲρ πόντοιο καὶ ἄσχετον, αὐτίκα πᾶσα
<opp. h. 1.771> μισγομένη δίνῃσι παλιμπνοίῃσι θάλασσα
<opp. h. 1.772> σίζει τ' ἀφριάᾳ τε καὶ ἵσταται οἰδαίνουσα,
<opp. h. 1.773> αἱ δ' ἐν ἀτεκμάρτοισι καὶ ἀσκέπτοισι γάμοισιν
<opp. h. 1.774> ἀθρόαι ἔκ τ' ἐγένοντο καὶ ἔτραφον ἔκ τ' ἐφάνησαν
<opp. h. 1.775> μυρίαι, ἀβληχραί, πολιὸν γένος: ἐκ δὲ γενέθλης
<opp. h. 1.776> οὔνομ' ἐπικλήδην ἀφρίτιδες αὐδώωνται.
<opp. h. 1.777> ἄλλαι δ' ἰλυόεντος ὑπὲκ φλοίσβοιο φύονται:
<opp. h. 1.778> εὖτε γὰρ ἐν δίνῃσι παλιρροίῃς τε θαλάσσης
<opp. h. 1.779> βράσσηται πάμφυρτος ἀφυσγετὸς ἐξ ἀνέμοιο
<opp. h. 1.780> σπερχομένου, τότε πᾶσα συνίσταται εἰς ἓν ἰοῦσα
<opp. h. 1.781> ἰλὺς εὐρώεσσα, γαληναίης δὲ ταθείσης
<opp. h. 1.782> ἐξαυτῆς ψάμαθός τε καὶ ἄσπετα φύρματα πόντου
<opp. h. 1.783> πύθεται, ἐκ δὲ φύονται ἀθέσφατοι, εἴκελοι εὐλαῖς.
<opp. h. 1.784> οὐ μέν πού τι τέτυκται ἀκιδνότερον γένος ἄλλο
<opp. h. 1.785> δειλαίης ἀφύης: νεπόδεσσι δὲ πᾶσιν ἔασι
<opp. h. 1.786> δαῖς ἀγαθή: κεῖναι δὲ δέμας περιλιχμάζουσιν
<opp. h. 1.787> ἀλλήλων: τό γε δέ σφι βορὴ βίοτός τε τέτυκται:
<opp. h. 1.788> κεῖναι δ' εὖτε θάλασσαν ἀολλήδην ἐφέπωσιν,
<opp. h. 1.789> ἠέ νύ που πέτρην ἀμφίσκιον ἠὲ θαλάσσης
<opp. h. 1.790> διζόμεναι κευθμῶνας ὑποβρυχίην τ' ἀλεωρήν,
<opp. h. 1.791> πᾶσα τότε γλαυκὴ λευκαίνεται ̓Αμφιτρίτη.
<opp. h. 1.792> ὡς δ' ὁπότ' εὐρύπεδον σκιάσῃ νιφάδεσσιν ἀλωὴν
<opp. h. 1.793> ἑσπερίου Ζεφύροιο θοὸν μένος, οὐδέ τι γαίης
<opp. h. 1.794> κυανέης ἰδέειν ὑποφαίνεται, ἀλλ' ἄρα πᾶσα
<opp. h. 1.795> ἀργεννὴ χιόνεσσιν ἐπασσυτέραις κεκάλυπται:
<opp. h. 1.796> ὣς τότ' ἀπειρεσίῃσι περιπληθὴς ἀγέλῃσι
<opp. h. 1.797> φαίνεται ἀργινόεσσα Ποσειδάωνος ἀλωή.
<opp. h. 2.1> ὧδε μὲν ἰχθύβοτοί τε νομαὶ καὶ φῦλα θαλάσσης
<opp. h. 2.2> πλάζονται: τοιῷδε γάμῳ, τοιῇδε γενέθλῃ
<opp. h. 2.3> τέρπονται: τὰ δέ πού τις ἐπιχθονίοισιν ἅπαντα
<opp. h. 2.4> ἀθανάτων σήμηνε: τί γὰρ μερόπεσσιν ἀνυστὸν
<opp. h. 2.5> νόσφι θεῶν; οὐδ' ὅσσον ὑπὲκ ποδὸς ἴχνος ἀεῖραι,
<opp. h. 2.6> οὐδ' ὅσον ἀμπετάσαι βλεφάρων περιφαέα κύκλα:
<opp. h. 2.7> ἀλλ' αὐτοὶ κρατέουσι καὶ ἰθύνουσιν ἕκαστα,
<opp. h. 2.8> τηλόθεν ἐγγὺς ἐόντες: ἀναγκαίη δ' ἀτίνακτος
<opp. h. 2.9> πείθεσθαι: τὴν δ' οὔτι τέλει σθένος οὐδέ τις ἀλκὴ
<opp. h. 2.10> τρηχείαις γενύεσσιν ὑπερφιάλως ἐρύσαντα
<opp. h. 2.11> ἐκφυγέειν, ἅτε πῶλον ἀποπτυστῆρα χαλινῶν:
<opp. h. 2.12> ἀλλ' αἰεὶ μάκαρες πανυπέρτατοι ἡνία πάντη
<opp. h. 2.13> κλίνους', ᾗ κ' ἐθέλωσιν, ὁ δ' ἕσπεται ὅστε σαόφρων,
<opp. h. 2.14> πρὶν χαλεπῇ μάστιγι καὶ οὐκ ἐθέλων ἐλάηται.
<opp. h. 2.15> κεῖνοι καὶ τέχνας πολυκερδέας ἀνθρώποισιν
<opp. h. 2.16> δῶκαν ἔχειν καὶ πᾶσαν ἐπιφροσύνην ἐνέηκαν.
<opp. h. 2.17> ἄλλος δ' ἀλλοίοισιν ἐπώνυμος ἔπλετο δαίμων
<opp. h. 2.18> ἔργοις, οἷσιν ἕκαστος ἐπίσκοπον ἤρατο τιμήν.
<opp. h. 2.19> Δηὼ μὲν ζεύγλης τε βοῶν ἀρότοιό τε γαίης
<opp. h. 2.20> πυρῶν τ' εὐκάρποιο φέρει γέρας ἀμητοῖο.
<opp. h. 2.21> δοῦρα δὲ τεκτήνασθαι ἀναστῆσαί τε μέλαθρα,
<opp. h. 2.22> φάρεά τ' ἀσκῆσαι μήλων εὐανθέϊ καρπῷ
<opp. h. 2.23> Παλλὰς ἐπιχθονίους ἐδιδάξατο: δῶρα δ' ̓́Αρηος
<opp. h. 2.24> φάσγανα χάλκειοί τε περὶ μελέεσσι χιτῶνες
<opp. h. 2.25> καὶ κόρυθες καὶ δοῦρα καὶ οἶς ἐπιτέρπετ' ̓Ενυώ.
<opp. h. 2.26> δῶρα δὲ Μουσάων τε καὶ ̓Απόλλωνος ἀοιδαί.
<opp. h. 2.27> ̔Ερμείης δ' ἀγορήν τε καὶ ἀλκήεντας ἀέθλους
<opp. h. 2.28> ὤπασεν. ̔Ηφαίστῳ δὲ μέλει ῥαιστήριος ἱδρώς.
<opp. h. 2.29> καὶ τάδε τις πόντοιο νοήματα καὶ τέλος ἄγρης
<opp. h. 2.30> πληθύν θ' ὑγροπόρων θεὸς ὤπασε τεκμήρασθαι
<opp. h. 2.31> ἀνδράσιν, ὃς καὶ πρῶτα μεσορραγέας κενεῶνας
<opp. h. 2.32> γαίης ἀγρομένοισιν ἐνιπλήσας ποταμοῖσι
<opp. h. 2.33> πευκεδανὴν ἀνέχευε καὶ ἐξέστεψε θάλασσαν,
<opp. h. 2.34> ὀφρύσι καὶ ῥηγμῖσι περίδρομον ἀμφιπεδήσας,
<opp. h. 2.35> εἴτε μιν εὐρυμέδοντα Ποσειδάωνα καλέσσαι,
<opp. h. 2.36> εἴτ' ἄρα καὶ Νηρῆα παλαίφατον, εἴτ' ἄρα Φόρκυν
<opp. h. 2.37> βέλτερον, εἴτε τιν' ἄλλον ἁλὸς θεὸν ἰθυντῆρα.
<opp. h. 2.38> ἀλλ' οἱ μὲν μάλα πάντες, ὅσοι τ' Οὔλυμπον ἔχουσι
<opp. h. 2.39> δαίμονες οἵ τε θάλασσαν ὅσοι τ' ἐΰδωρον ἄρουραν
<opp. h. 2.40> ἠέρα τ' ἐνναίουσι, πανίλαον ἦτορ ἔχοιεν
<opp. h. 2.41> σοί τε, μάκαρ σκηπτοῦχε, καὶ ἀγλαόπαιδι γενέθλῃ
<opp. h. 2.42> καὶ λαοῖς σύμπασι καὶ ἡμετέρῃσιν ἀοιδαῖς.
<opp. h. 2.43> ἰχθύσι δ' οὔτε δίκη μεταρίθμιος οὔτε τις αἰδώς,
<opp. h. 2.44> οὐ φιλότης: πάντες γὰρ ἀνάρσιοι ἀλλήλοισι
<opp. h. 2.45> δυσμενέες πλώουσιν: ὁ δὲ κρατερώτερος αἰεὶ
<opp. h. 2.46> δαίνυτ' ἀφαυροτέρους, ἄλλῳ δ' ἐπινήχεται ἄλλος
<opp. h. 2.47> πότμον ἄγων, ἕτερος δ' ἑτέρῳ πόρσυνεν ἐδωδήν.
<opp. h. 2.48> οἱ μὲν γὰρ γενύεσσι καὶ ἠνορέῃ βιόωνται
<opp. h. 2.49> χειροτέρους: τοῖς δ' ἰὸν ἔχει στόμα: τοῖσι δ' ἄκανθαι
<opp. h. 2.50> τύμμασι λευγαλέοισιν ἀμυνέμεναι πεφύασι,
<opp. h. 2.51> πικραί τ' ὀξεῖαί τε χόλου πυρόεντος ἀκωκαί.
<opp. h. 2.52> ὅσσοις δ' οὔτε βίην θεὸς ὤπασεν οὔτε τι κέντρον
<opp. h. 2.53> θήγεται ἐκ μελέων, τοῖς δ' ἐκ φρενὸς ὅπλον ἔφυσε
<opp. h. 2.54> βουλὴν κερδαλέην, πολυμήχανον, οἵ τε δόλοισι
<opp. h. 2.55> πολλάκι καὶ κρατερόν καὶ ὑπέρτερον ὤλεσαν ἰχθύν.
<opp. h. 2.56> οἷον καὶ νάρκῃ τερενόχροϊ φάρμακον ἀλκῆς
<opp. h. 2.57> ἕσπεται αὐτοδίδακτον ἐν οἰκείοισι μέλεσσιν.
<opp. h. 2.58> ἡ μὲν γὰρ μαλακή τε δέμας καὶ πᾶς' ἀμενηνὴ
<opp. h. 2.59> νωθής τε βραδυτῆτι βαρύνεται, οὐδέ κε φαίης
<opp. h. 2.60> νηχομένην ὁράαν: μάλα γὰρ δύσφραστα κέλευθα
<opp. h. 2.61> εἱλεῖται πολιοῖο δι' ὕδατος ἑρπύζουσα:
<opp. h. 2.62> ἀλλά οἱ ἐν λαγόνεσσιν ἀναλκείης δόλος ἀλκή:
<opp. h. 2.63> κερκίδες ἐμπεφύασι παρὰ πλευραῖς ἑκάτερθεν
<opp. h. 2.64> ἀμφίδυμοι: τῶν εἴ τις ἐπιψαύσειε πελάσσας,
<opp. h. 2.65> αὐτίκα οἱ μελέων σθένος ἔσβεσεν, ἐν δέ οἱ αἷμα
<opp. h. 2.66> πήγνυται, οὐδ' ἔτι γυῖα φέρειν δύνατ', ἀλλά οἱ ἀλκὴ
<opp. h. 2.67> ἦκα μαραινομένοιο παρίεται ἄφρονι νάρκῃ.
<opp. h. 2.68> ἡ δ' εὖ γινώσκουσα θεοῦ γέρας οἷον ἔδεκτο,
<opp. h. 2.69> ὕπτιον ἀγκλίνασα μένει δέμας ἐν ψαμάθοισι:
<opp. h. 2.70> κεῖται δ' ἀστεμφὴς οἵη νέκυς: ὃς δέ κεν ἰχθὺς
<opp. h. 2.71> ἐγχρίμψῃ λαγόνεσσιν, ὁ μὲν λύτο, κάππεσε δ' αὕτως
<opp. h. 2.72> ἀδρανίης βαθὺν ὕπνον, ἀμηχανίῃσι πεδηθείς:
<opp. h. 2.73> ἡ δὲ θοῶς ἀνόρουσε καὶ οὐ κραιπνή περ ἐοῦσα,
<opp. h. 2.74> γηθοσύνη, ζωὸν δὲ κατεσθίει ἶσα θανόντι.
<opp. h. 2.75> πολλάκι καὶ κατὰ λαῖτμα μετ' ἰχθύσιν ἀντιάσασα
<opp. h. 2.76> νηχομένοις κραιπνὴν μὲν ἐπειγομένων σβέσεν ὁρμὴν
<opp. h. 2.77> ἐγγὺς ἐπιψαύσασα καὶ ἐσσυμένους ἐπέδησεν:
<opp. h. 2.78> ἔσταν δ' αὐαλέοι καὶ ἀμήχανοι, οὔτε κελεύθων
<opp. h. 2.79> δύσμοροι οὔτε φυγῆς μεμνημένοι: ἡ δὲ μένουσα
<opp. h. 2.80> οὐδὲν ἀμυνομένους καταδαίνυται οὐδ' ἀΐοντας.
<opp. h. 2.81> οἷον δ' ὀρφναίοισιν ἐν εἰδώλοισιν ὀνείρων
<opp. h. 2.82> ἀνδρὸς ἀτυζομένοιο καὶ ἱεμένοιο φέβεσθαι
<opp. h. 2.83> θρώσκει μὲν κραδίη, τὰ δὲ γούνατα παλλομένοιο
<opp. h. 2.84> ἀστεμφὴς ἅτε δεσμὸς ἐπειγομένοιο βαρύνει,
<opp. h. 2.85> τοίην γυιοπέδην τεχνάζεται ἰχθύσι νάρκη.
<opp. h. 2.86> Βάτραχος αὖ νωθὴς μὲν ὁμῶς καὶ μαλθακὸς ἰχθύς,
<opp. h. 2.87> αἴσχιστος δ' ἰδέειν: στόμα δ' οἴγεται εὐρὺ μάλιστα:
<opp. h. 2.88> ἀλλ' ἄρα καὶ τῷ μῆτις ἀνεύρατο γαστέρι φορβήν.
<opp. h. 2.89> αὐτὸς μὲν πηλοῖο κατ' εὐρώεντος ἐλυσθεὶς
<opp. h. 2.90> κέκλιται ἀτρεμέων, ὀλίγην δ' ἀνὰ σάρκα τιταίνει,
<opp. h. 2.91> ἥ ῥά οἱ ἐκ γένυος νεάτης ὑπένερθε πέφυκε
<opp. h. 2.92> λεπτή τ' ἀργεννή τε, κακὴ δέ οἱ ἐστὶν ἀϋτμή:
<opp. h. 2.93> τὴν θαμὰ δινεύει, δόλον ἰχθύσι βαιοτέροισιν:
<opp. h. 2.94> οἵ ῥά μιν εἰσορόωντες ἐφορμώωσι λαβέσθαι.
<opp. h. 2.95> αὐτὰρ ὁ τὴν ἂψ αὖτις ἐφέλκεται ἀτρέμας εἴσω,
<opp. h. 2.96> ἦκα μάλ' ἀσπαίρουσαν ὑπὸ στόμα, τοὶ δ' ἐφέπονται
<opp. h. 2.97> οὐδὲν ὀϊόμενοι κρυπτὸν δόλον, ὄφρα λάθωσι
<opp. h. 2.98> βατράχου εὐρείῃσιν ἔσω γενύεσσι μιγέντες.
<opp. h. 2.99> ὡς δ' ὅτε τις κούφοισι πάγην ὄρνισι τιτύσκων,
<opp. h. 2.100> πυροὺς τοὺς μὲν ἔρηνε δόλου προπάροιθε πυλάων,
<opp. h. 2.101> ἄλλους δ' ἔνδον ἔθηκεν, ὑπεστήριξε δὲ τέχνην:
<opp. h. 2.102> τοὺς δὲ λιλαιομένους ἕλκει πόθος ὀξὺς ἐδωδῆς,
<opp. h. 2.103> εἴσω δὲ προγένοντο, καὶ οὐκέτι νόστος ἑτοῖμος
<opp. h. 2.104> ἐκδῦναι, δαιτὸς δὲ κακὴν εὕραντο τελευτήν:
<opp. h. 2.105> ὣς κείνους ἀμενηνὸς ἐπέσπασεν ἠπεροπεύσας
<opp. h. 2.106> βάτραχος, οὐδ' ἐνόησαν ἑὸν σπεύδοντες ὄλεθρον.
<opp. h. 2.107> τοῖα καὶ ἀγκυλόμητιν ἐπέκλυον ἐντύνασθαι
<opp. h. 2.108> κερδώ: ὅτ' οἰωνῶν ἀγέλην πλήθουσαν ἴδηται,
<opp. h. 2.109> δοχμίη ἀγκλινθεῖσα, τανυσσαμένη θοὰ κῶλα,
<opp. h. 2.110> ὄμματ' ἐπιμύει, σὺν δὲ στόμα πάμπαν ἐρείδει:
<opp. h. 2.111> φαίης κ' εἰσορόων ἤ μιν βαθὺν ὕπνον ἰαύειν,
<opp. h. 2.112> ἠὲ καὶ ἀτρεκέως κεῖσθαι νέκυν: ὧδε γὰρ ἄπνους
<opp. h. 2.113> αἰόλα βουλεύουσα παραβλήδην τετάνυσται:
<opp. h. 2.114> οἱ δέ μιν εἰσορόωντες ἀολλέες ἰθὺς ἴενται
<opp. h. 2.115> ὄρνιθες, λάχνην δὲ διαψαίρουσι πόδεσσιν,
<opp. h. 2.116> ἠΰτε κερτομέοντες: ἐπὴν δέ οἱ ἐγγὺς ὀδόντων
<opp. h. 2.117> ἔλθωσιν, τότ' ἔπειτα δόλου πετάσασα θύρετρα,
<opp. h. 2.118> ἐξαπίνης συνέμαρψε καὶ ἔσπασεν εὐρὺ χανοῦσα
<opp. h. 2.119> ἄγρην κερδαλέην, ὅσσην ἕλεν οἰμήσασα.
<opp. h. 2.120> καὶ μὲν δὴ δολόμητις ἐπίκλοπον εὕρατο θήρην
<opp. h. 2.121> σηπίη: ἐκ γάρ οἱ κεφαλῆς πεφύασιν ἀραιοὶ
<opp. h. 2.122> ἀκρέμονες προτενεῖς, ὥστε πλόκοι, οἷσι καὶ αὐτὴ
<opp. h. 2.123> ὥστε περ ὁρμιῇσιν ἐφέλκεται ἰχθύας ἄγρῃ,
<opp. h. 2.124> πρηνὴς ἐν ψαμάθοισιν ὑπ' ὀστράκῳ εἰλυθεῖσα.
<opp. h. 2.125> κείναις δὲ πλοκαμῖσι καὶ ἡνίκα κύματα θύει
<opp. h. 2.126> χείματι πετράων ἀντίσχεται, ἠΰτε τις νηῦς
<opp. h. 2.127> πείσματ' ἐπ' ἀκταίῃσιν ἀναψαμένη σπιλάδεσσι.
<opp. h. 2.128> Καρῖδες δ' ὀλίγαι μὲν ἰδεῖν, ἴση δὲ καὶ ἀλκὴ
<opp. h. 2.129> γυίοις, ἀλλὰ δόλοισι καὶ ἄλκιμον ὤλεσαν ἰχθύν,
<opp. h. 2.130> λάβρακα, σφετέρῃσιν ἐπικλέα λαβροσύνῃσιν.
<opp. h. 2.131> οἱ μὲν γὰρ σπεύδουσι καὶ ἰθύουσι λαβέσθαι
<opp. h. 2.132> καρίδων, ταῖς δ' οὔτε φυγεῖν σθένος οὔτε μάχεσθαι,
<opp. h. 2.133> ὀλλύμεναι δ' ὀλέκουσι καὶ οὓς πέφνουσι φονῆας.
<opp. h. 2.134> εὖτε γὰρ ἀμφιχανόντες ἔσω μάρψωσιν ὀδόντων,
<opp. h. 2.135> αἵδε θαμᾶ θρώσκουσι καὶ ἐς μεσάτην ὑπερῴην
<opp. h. 2.136> ὀξὺ κέρας χρίμπτουσι, τό τε σφίσι τέλλεται ἄκρης
<opp. h. 2.137> ἐκ κεφαλῆς: λάβραξ δὲ φίλης κεκορημένος ἄγρης
<opp. h. 2.138> νύγματος οὐκ ἀλέγει: τὸ δέ μιν νέμεταί τε καὶ ἕρπει,
<opp. h. 2.139> εἰσόκε τρυχόμενόν μιν ἕλῃ μόρος ἐξ ὀδυνάων:
<opp. h. 2.140> ὀψὲ δὲ γινώσκει νέκυος δεδαϊγμένος αἰχμῇ.
<opp. h. 2.141> ἔστι δέ τις πηλοῖσιν ἐφέστιος ὠμοφάγος βοῦς,
<opp. h. 2.142> εὐρύτατος πάντεσσι μετ' ἰχθύσιν: ἦ γάρ οἱ εὖρος
<opp. h. 2.143> πολλάκις ἑνδεκάπηχυ δυωδεκάπηχύ τ' ἐτύχθη:
<opp. h. 2.144> οὐτιδανὸς δὲ βίην καί οἱ δέμας ἄμμορον ἀλκῆς,
<opp. h. 2.145> μαλθακόν: ἐν δέ οἱ εἰσὶν ἀείδελοι ἔνδον ὀδόντες
<opp. h. 2.146> βαιοί τ' οὐ κρατεροί τε: βίῃ δέ κεν οὔτι δαμάσσαι,
<opp. h. 2.147> ἀλλὰ δόλῳ καὶ φῶτας ἐπίφρονας εἷλε πεδήσας:
<opp. h. 2.148> δαιτὶ γὰρ ἀνδρομέῃ ἐπιτέρπεται, ἔξοχα δ' αὐτῷ
<opp. h. 2.149> ἀνθρώπων κρέα τερπνὰ καὶ εὐάντητος ἐδωδή.
<opp. h. 2.150> εὖτέ τιν' ἀθρήσῃ νεάτην ὑπὸ βύσσαν ἰόντα
<opp. h. 2.151> ἀνθρώπων, ὅσσοισιν ὑποβρύχιος πόνος ἅλμης
<opp. h. 2.152> μέμβλεται, αὐτὰρ ὁ κοῦφος ὑπὲρ κεφαλῆφιν ἀερθεὶς
<opp. h. 2.153> νήχεται ἀστεμφής, μεγάρων ὀρόφοισιν ἐοικώς,
<opp. h. 2.154> ἄτροπος ἀμφιταθείς, σὺν δ' ἔρχεται, ᾗ κεν ἴῃσι
<opp. h. 2.155> δειλὸς ἀνήρ, μίμνοντι δ' ἐφίσταται ἠΰτε πῶμα.
<opp. h. 2.156> ὡς δὲ πάϊς δολόεντα μόρον λίχνοισι μύεσσιν
<opp. h. 2.157> ἔστησεν: τὸν δ' οὔτι πάγης λόχον ὁρμαίνοντα
<opp. h. 2.158> γαστὴρ ἔνδον ἔλασσε, θοῶς δέ οἱ ἄγγος ὕπερθε
<opp. h. 2.159> κοῖλον ἐπεσμαράγησεν, ὁ δ' οὐκέτι πολλὰ μενοινῶν
<opp. h. 2.160> ἐκφυγέειν δύναται στιβαρὸν σκέπας, ὄφρα ἑ κοῦρος
<opp. h. 2.161> μάρψῃ τε κτείνῃ τε, γέλων δ' ἐπιθήσεται ἄγρῃ:
<opp. h. 2.162> ὣς ὅ γ' ὑπὲρ κεφαλῆς βροτέης ὀλοφώϊος ἰχθὺς
<opp. h. 2.163> πέπτατ' ἐρητύων ἀναδύμεναι, εἰσόκ' ἀϋτμὴ
<opp. h. 2.164> φῶτα λίπῃ, ψυχὴν δὲ μετεκπνεύσῃ ῥοθίοισιν:
<opp. h. 2.165> ἔνθα ἑ τεθνηῶτα δυσώνυμος ἀμφιέπει βοῦς
<opp. h. 2.166> δαινύμενος, τέχνῃσιν ἑλὼν δυσμήχανον ἄγρην.
<opp. h. 2.167> καὶ μέν τις μνιαροῖσιν ἐπὶ πλαταμῶσι νοήσας
<opp. h. 2.168> καρκίνον αἰνήσει καὶ ἀγάσσεται εἵνεκα τέχνης
<opp. h. 2.169> κερδαλέης: καὶ τῷ γὰρ ἐπιφροσύνην πόρε δαίμων
<opp. h. 2.170> ὄστρεα φέρβεσθαι, γλυκερὴν καὶ ἄμοχθον ἐδωδήν.
<opp. h. 2.171> ὄστρεα μὲν κλη̈͂δας ἀναπτύξαντα θυρέτρων
<opp. h. 2.172> ἰλὺν λιχμάζουσι καὶ ὕδατος ἰσχανόωντα
<opp. h. 2.173> πέπταται, ἀγκοίνῃσιν ἐφήμενα πετραίῃσι:
<opp. h. 2.174> καρκίνος αὖ ψηφῖδα παρὰ ῥηγμῖνος ἀείρας
<opp. h. 2.175> λέχριος ὀξείῃσι φέρει χηλῇσι μεμαρπώς,
<opp. h. 2.176> λάθρη δ' ἐμπελάει, μέσσῳ δ' ἐνεθήκατο λᾶαν
<opp. h. 2.177> ὀστρέῳ: ἔνθεν ἔπειτα παρήμενος εἰλαπινάζει
<opp. h. 2.178> δαῖτα φίλην: τὸ δ' ἄρ' οὔτι καὶ ἱέμενόν περ ἐρεῖσαι
<opp. h. 2.179> ἀμφιδύμους πλάστιγγας ἔχει σθένος, ἀλλ' ὑπ' ἀνάγκης
<opp. h. 2.180> οἴγεται, ὄφρα θάνῃ τε καὶ ἀγρευτῆρα κορέσσῃ.
<opp. h. 2.181> τῷ δ' ἴσα τεχνάζουσι καὶ ἀστέρες ἑρπυστῆρες
<opp. h. 2.182> εἰνάλιοι: καὶ τοῖς γὰρ ἐπ' ὄστρεα μῆτις ὀπηδεῖ:
<opp. h. 2.183> ἀλλ' οὐ λᾶαν ἄγουσι συνέμπορον οὐδ' ἐπίκουρον
<opp. h. 2.184> κεῖνοι, τρηχὺ δὲ κῶλον ἐνηρείσαντο μέσοισι
<opp. h. 2.185> πεπταμένοις: τὰ μὲν ὧδε πιέζεται, οἱ δὲ νέμονται.
<opp. h. 2.186> ὄστρακον αὖ βυθίας μὲν ἔχει πλάκας, ἐν δέ οἱ ἰχθὺς
<opp. h. 2.187> πίννη ναιετάει κεκλημένος: ἡ μὲν ἄναλκις
<opp. h. 2.188> οὔτε τι μητίσασθαι ἐπίσταται οὔτε τι ῥέξαι,
<opp. h. 2.189> ἀλλ' ἄρα οἱ ξυνόν τε δόμον ξυνήν τε καλύπτρην
<opp. h. 2.190> καρκίνος ἐνναίει, φέρβει δέ μιν ἠδὲ φυλάσσει:
<opp. h. 2.191> τῷ καὶ πιννοφύλαξ κικλήσκεται: ἀλλ' ὅτε κόχλου
<opp. h. 2.192> ἰχθὺς ἔνδον ἵκηται, ὁ δ' οὐ φρονέουσαν ἀμύξας
<opp. h. 2.193> δήγματι κερδαλέῳ πίννην ἕλεν: ἡ δ' ὀδύνῃσιν
<opp. h. 2.194> ὄστρακα συμπλατάγησε καὶ ἔνδον ἐφράσσατο ἄγρην
<opp. h. 2.195> αὑτῇ τ' ἠδ' ἑτάρῳ, ξυνόν θ' ἅμα δεῖπνον ἕλοντο.
<opp. h. 2.196> ὣς ἄρα καὶ πλωτῆρσιν ἐν ὑγροπόροισιν ἔασι
<opp. h. 2.197> τοὶ μὲν κερδαλέοι, τοὶ δ' ἄφρονες, οἷα καὶ ἡμῖν
<opp. h. 2.198> ἀνδράσιν, οὐδέ τι πᾶσιν ἐναίσιμόν ἐστι νόημα.
<opp. h. 2.199> φράζεο δ' ἀφραδίῃ προφερέστατον ἡμεροκοίτην
<opp. h. 2.200> ἰχθύν, ὃν παρὰ πάντας ἀεργότατον τέκεν ἅλμη.
<opp. h. 2.201> τοῦ δ' ἤτοι κεφαλῆς μὲν ἄνω τέτραπται ὕπερθεν
<opp. h. 2.202> ὄμματα, καὶ στόμα λάβρον ἐν ὀφθαλμοῖσι μέσοισιν:
<opp. h. 2.203> αἰεὶ δ' ἐν ψαμάθοισι πανημέριος τετάνυσται
<opp. h. 2.204> εὕδων, νυκτὶ δὲ μοῦνον ἀνέγρεται ἠδ' ἀλάληται:
<opp. h. 2.205> τοὔνεκα κέκληται καὶ νυκτερίς: ἀλλά μιν ἄτη
<opp. h. 2.206> γαστρὸς ἀτεκμάρτοιο κακὴ λάχεν: οὐ γὰρ ἐδωδῆς
<opp. h. 2.207> ἢ κόρον ἠέ τι μέτρον ἐπίσταται, ἀλλ' ἀτέλεστον
<opp. h. 2.208> λυσσομανῆ βούβρωστιν ἀναιδέϊ γαστρὶ φυλάσσει:
<opp. h. 2.209> οὐδέ ποτ' ἂν λήξειεν ἐδητύος ἐγγὺς ἐούσης,
<opp. h. 2.210> εἰσόκεν οἱ νηδύς τε μέση διὰ πᾶσα ῥαγείη,
<opp. h. 2.211> αὐτός τε προταθεὶς πέσῃ ὕπτιος, ἠέ τις ἄλλος
<opp. h. 2.212> πέφνῃ μιν νεπόδων πυμάτης ἔμφορτον ἐδωδῆς.
<opp. h. 2.213> σῆμα δέ τοι τόδε γαστρὸς ἀειμάργοιο πιφαύσκω:
<opp. h. 2.214> εἰ γάρ τίς μιν ἑλὼν θήρης ἀποπειρήσαιτο
<opp. h. 2.215> χειρὶ βορὴν ὀρέγων, ὁ δὲ δέξεται, εἰσόκεν αὐτοῦ
<opp. h. 2.216> λαβροτάτου στόματος νηήσεται ἄχρις ἐδωδή.
<opp. h. 2.217> κλῦτε, γοναὶ μερόπων, οἶον τέλος ἀφραδίῃσι
<opp. h. 2.218> λαιμάργοις, ὅσον ἄλγος ἀδηφαγίῃσιν ὀπηδεῖ:
<opp. h. 2.219> τῷ τις ἀεργίην δυστερπέα τῆλε διώκοι
<opp. h. 2.220> καὶ κραδίης καὶ χειρός, ἔχοι δέ τι μέτρον ἐδωδῆς:
<opp. h. 2.221> μηδ' ἐπὶ πανθοίνοισι νόον τέρποιτο τραπέζαις:
<opp. h. 2.222> πολλοὶ γὰρ τοῖοι καὶ ἐν ἀνδράσιν, οἶσι λέλυνται
<opp. h. 2.223> ἡνία, γαστρὶ δὲ πάντας ἐπιτρωπῶσι κάλωας:
<opp. h. 2.224> ἀλλά τις εἰσορόων φεύγοι τέλος ἡμεροκοίτου.
<opp. h. 2.225> ἔστι καὶ ὀξυκόμοισι νόος καὶ μῆτις ἐχίνοις,
<opp. h. 2.226> οἴ τ' ἀνέμων ἴσασι βίας ζαμενεῖς τε θυέλλας
<opp. h. 2.227> ὀρνυμένας, νώτοισι δ' ἀνοχλίζουσιν ἕκαστος
<opp. h. 2.228> λᾶαν, ὅσον βαρύθοντα περὶ σφετέρῃσιν ἀκάνθαις
<opp. h. 2.229> ῥηϊδίως φορέοιεν, ἴν' ἀντία κύματος ὁρμῇ
<opp. h. 2.230> βριθόμενοι μίμνωσι: τὸ γὰρ τρομέουσι μάλιστα,
<opp. h. 2.231> μὴ σφὰς ἐπ' ἠιόνεσσι κυκώμενον οἶμα κυλίσῃ:
<opp. h. 2.232> Πουλυπόδων δ' οὔπω τιν' ὀΐομαι ἔμμεν' ἄπυστον
<opp. h. 2.233> τέχνης, οἳ πέτρῃσιν ὁμοίϊοι ἰνδάλλονται,
<opp. h. 2.234> τήν κε ποτιπτύξωσι περὶ σπείρῃς τε βάλωνται.
<opp. h. 2.235> ἄνδρας δ' ἀγρευτῆρας ὁμῶς καὶ κρέσσονας ἰχθῦς
<opp. h. 2.236> ῥηϊδίως ἀπάτῃσι παραπλάγξαντες ἄλυξαν.
<opp. h. 2.237> ἀλλ' ὅτε χειρότερός τις ἐπισχεδὸν ἀντιβολήσῃ,
<opp. h. 2.238> αὐτίκα πουλύποδές τε καὶ ἰχθύες ἐξεφάνησαν,
<opp. h. 2.239> μορφῆς πετραίης ἐξάλμενοι, ἐκ δὲ δόλοιο
<opp. h. 2.240> φορβήν τ' ἐφράσσαντο καὶ ἐξήλυξαν ὄλεθρον.
<opp. h. 2.241> χείματι δ' οὔποτε φασὶν ἐπιστείχειν ἁλὸς ὕδωρ
<opp. h. 2.242> πουλύποδας: ζαμενεῖς γὰρ ὑποτρομέουσιν ἀέλλας:
<opp. h. 2.243> ἀλλ' οἵ γε γλαφυρῇσιν ἐνιζόμενοι θαλάμῃσι
<opp. h. 2.244> πτήξαντες δαίνυνται ἑοὺς πόδας, ἠΰτε σάρκας
<opp. h. 2.245> ἀλλοτρίας: οἱ δ' αὖτις ἑοὺς κορέσαντες ἄνακτας
<opp. h. 2.246> φύονται: τόδε πού σφι Ποσειδάων ἐπένευσε.
<opp. h. 2.247> τοῖον καὶ βλοσυρῇσιν ἀειμάργοισι νόημα
<opp. h. 2.248> ἄρκτοις: χειμερίην γὰρ ἀλυσκάζουσαι ὁμοκλήν,
<opp. h. 2.249> δῦσαι φωλειοῖο μυχὸν κατὰ πετρήεντα
<opp. h. 2.250> ὃν πόδα λιχμάζουσιν, ἐδητύος ἔργον ἄπαστον,
<opp. h. 2.251> μαιόμεναι δαίτην ἀνεμώλιον, οὐδ' ἐθέλουσι
<opp. h. 2.252> προβλώσκειν, εὐκραὲς ἕως ἔαρ ἡβήσειεν.
<opp. h. 2.253> ἔξοχα δ' ἀλλήλοισιν ἀνάρσιον ἔχθος ἔχουσι
<opp. h. 2.254> κάραβος ἀϊκτὴρ μύραινά τε πουλύποδές τε,
<opp. h. 2.255> ἀλλήλους δ' ὀλέκουσιν ἀμοιβαίοισι φόνοισιν.
<opp. h. 2.256> αἰεὶ δ' ἰχθυόεσσα μετὰ σφίσιν ἵστατ' ἐνυὼ
<opp. h. 2.257> καὶ μόθος, ἄλλου δ' ἄλλος ἑὴν ἐνεπλήσατο νηδύν.
<opp. h. 2.258> ἡ μὲν ὑπὲκ πέτρης ἁλιμυρέος ὁρμηθεῖσα
<opp. h. 2.259> φοιταλέη μύραινα διέσσυται οἴδματα πόντου,
<opp. h. 2.260> φορβὴν μαιομένη, τάχα δ' εἴσιδε πούλυπον ἀκτῆς
<opp. h. 2.261> ἄκρα διερπύζοντα καὶ ἀσπασίην ἐπί θήρην
<opp. h. 2.262> ἔσσυτο γηθομένη: τὸν δ' οὐ λάθεν ἐγγὺς ἐοῦσα:
<opp. h. 2.263> ἀλλ' ἤτοι πρῶτον μὲν ἀτυζόμενος δεδόνηται
<opp. h. 2.264> ἐς φόβον, οὐδ' ἄρα μῆχος ἔχει μύραιναν ἀλύξαι
<opp. h. 2.265> ἕρπων νηχομένην τε καὶ ἄσχετα μαιμώωσαν.
<opp. h. 2.266> αἶψα δέ μιν κατέμαρψε γένυν τ' ἐνέρεισε δαφοινήν:
<opp. h. 2.267> πούλυπος αὖτ' ἀέκων ὀλοῆς ὑπὸ μάρνατ' ἀνάγκης,
<opp. h. 2.268> ἀμφὶ δέ οἱ μελέεσσιν ἑλίσσεται, ἄλλοτε ἄλλας
<opp. h. 2.269> παντοίας στροφάλιγγας ὑπό σκολιοῖσιν ἱμᾶσι
<opp. h. 2.270> τεχνάζων, εἴ πώς μιν ἐρητύσειε βρόχοισιν
<opp. h. 2.271> ἀμφιβαλών: ἀλλ' οὔτι κακῶν ἄκος οὔτ' ἀλεωρή:
<opp. h. 2.272> ῥεῖα γὰρ ἀμφιπεσόντος ὀλισθηροῖς μελέεσσιν
<opp. h. 2.273> ὀτραλέη μύραινα διαρρέει οἷάπερ ὕδωρ:
<opp. h. 2.274> αὐτὰρ ὅ γ' ἄλλοτε νῶτα παναίολα, ἄλλοτε δειρὴν
<opp. h. 2.275> οὐρήν τ' ἀκροτάτην περιβάλλεται, ἄλλοτε δ' αὖτε
<opp. h. 2.276> ἐμπίπτει στόματός τε πύλαις γενύων τε μυχοῖσιν.
<opp. h. 2.277> ὡς δὲ παλαισμοσύνης γυιαλκέος ἴδμονες ἄνδρες
<opp. h. 2.278> δηρὸν ἐπ' ἀλλήλοισιν ἑὴν ἀναφαίνετον ἀλκήν,
<opp. h. 2.279> ἤδη δ' ἐκ μελέων λιαρὸς καὶ ἀθέσφατος ἱδρὼς
<opp. h. 2.280> χεύεται ἀμφοτέροισι: τὰ δ' αἰόλα κέρδεα τέχνης
<opp. h. 2.281> πλάζονται, χεῖρές τε περὶ χροῒ κυμαίνονται:
<opp. h. 2.282> ὣς καὶ πουλύποδος κοτυληδόνες οὐ κατὰ κόσμον
<opp. h. 2.283> πλαζόμεναι κενεῇσι παλαισμοσύναις μογέουσιν.
<opp. h. 2.284> ἡ δέ μιν ὀξυτόμοισιν ὑπὸ ῥιπῇσιν ὀδόντων
<opp. h. 2.285> δαρδάπτει: μελέων δὲ τὰ μὲν κατεδέξατο γαστήρ,
<opp. h. 2.286> ἄλλα δ' ἔτ' ἐν γενύεσσι θοοὶ τρίβουσιν ὀδόντες,
<opp. h. 2.287> ἄλλα δέ τ' ἀσπαίρει καὶ ἑλίσσεται ἡμιδάϊκτα,
<opp. h. 2.288> εἰσέτι παιφάσσοντα καὶ ἐκφυγέειν ἐθέλοντα.
<opp. h. 2.289> ὡς δ' ὅτ' ἀνὰ ξυλόχους ὀφίων στίβον ἐξερεείνων
<opp. h. 2.290> βριθόκερως ἔλαφος ῥινήλατον ἴχνος ἀνεῦρε,
<opp. h. 2.291> χειὴν δ' εἰσαφίκανε καὶ ἑρπετὸν εἴρυσεν ἔξω
<opp. h. 2.292> δάπτει τ' ἐμμενέως: ὁ δ' ἐλίσσεται ἀμφί τε γοῦνα,
<opp. h. 2.293> δειρήν τε στέρνον τε: τὰ δ' ἡμίβρωτα κέχυνται
<opp. h. 2.294> ἅψεα, πολλὰ δ' ὀδόντες ὑπὸ στόμα δαιτρεύουσιν:
<opp. h. 2.295> ὣς καὶ πουλύποδος δνοπαλίζεται αἰόλα γυῖα
<opp. h. 2.296> δυσμόρου: οὐδέ ἑ μῆτις ἐπιφροσύνης ἐσάωσε
<opp. h. 2.297> πετραίης: εἰ γάρ ποτ' ἀλευόμενος περὶ πέτρην
<opp. h. 2.298> πλέξηται, χροιήν τε πανείκελον ἀμφιέσηται,
<opp. h. 2.299> ἀλλ' οὐ μυραίνης ἔλαθεν κέαρ, ἀλλά ἑ μούνη
<opp. h. 2.300> φράζεται, ἄπρηκτον δὲ πέλει κείνοιο νόημα.
<opp. h. 2.301> ἔνθα μιν οἰκτείρειας ἀκοσμοτάτοιο μόροιο,
<opp. h. 2.302> ὡς ὁ μὲν ἐν πέτρῃσιν ὑφέξεται, ἡ δέ οἱ ἄγχι
<opp. h. 2.303> ἠΰτ' ἐπεγγελόωσα παρίσταται: ὧδέ κε φαίης
<opp. h. 2.304> μυθεῖσθαι μύραιναν ἀπηνέα κερτομέουσαν:
<opp. h. 2.305> τί πτώσσεις δολομῆτα; τίν' ἔλπεαι ἠπεροπεύειν;
<opp. h. 2.306> ἦ τάχα καὶ πέτρης πειρήσομαι, ἤν σε καὶ εἴσω
<opp. h. 2.307> δέξηται σπιλὰς ἥδε καὶ ἠμύσασα καλύψῃ.
<opp. h. 2.308> αὐτίκα δ' ἀγκύλον ἕρκος ἐνιπλήξασα λαφύσσει,
<opp. h. 2.309> χοιράδος αὖ ἐρύουσα περίτρομον: αὐτὰρ ὅ γ' οὔτι,
<opp. h. 2.310> οὐδὲ δαϊζόμενος, λείπει πάγου οὐδ' ἀνίησιν,
<opp. h. 2.311> ἀλλ' ἔχεται πέτρης εἱλιγμένος, εἰσόκεν αὐταὶ
<opp. h. 2.312> λείπωνται μοῦναι κοτυληδόνες ἐμπεφυυῖαι.
<opp. h. 2.313> ὡς δ' ὅτε περθομένης δηΐων ὑπὸ χερσὶ πόληος,
<opp. h. 2.314> ἑλκομένων παίδων τε δορυκτήτων τε γυναικῶν,
<opp. h. 2.315> κοῦρον ἀνὴρ δειρῇ τε καὶ ἀγκάσιν ἐμπεφυῶτα
<opp. h. 2.316> γειναμένης ἐρύσῃ πολέμου νόμῳ, αὐτὰρ ὁ χεῖρας
<opp. h. 2.317> πλέγδην οὐκ ἀνίησιν ἀπ' αὐχένος, οὐδέ ἑ μήτηρ
<opp. h. 2.318> κωκυτῷ προΐησιν, ὁμοῦ δέ οἱ ἕλκεται αὐτή:
<opp. h. 2.319> ὣς καὶ πουλύποδος δειλὸν δέμας ἑλκομένοιο
<opp. h. 2.320> λισσάδι μυδαλέῃ περιφύεται, οὐδ' ἀνίησι.
<opp. h. 2.321> Κάραβος αὖ μύραιναν ἀπηνέα περ μάλ' ἐοῦσαν
<opp. h. 2.322> ἐσθίει, αὐτοφόνοισιν ἀγηνορίῃσι δαμεῖσαν.
<opp. h. 2.323> ἦ γὰρ ὁ μὲν πέτρης σχεδὸν ἵσταται, ᾗ ἔνι ναίει
<opp. h. 2.324> ὀτραλέη μύραινα: δύω δ' ἀνὰ κέντρα τιτήνας
<opp. h. 2.325> δήϊα φυσιόων προκαλίζεται ἐς μόθον ἐλθεῖν,
<opp. h. 2.326> ἶσος ἀριστῆϊ προμάχῳ στρατοῦ, ὅς ῥά τε χειρῶν
<opp. h. 2.327> ἠνορέῃ πολέμου τε δαημοσύνῃσι πεποιθὼς
<opp. h. 2.328> ἔντεσι καρτύνας βριαρὸν δέμας, ὀξέα πάλλων
<opp. h. 2.329> ἔγχεα, δυσμενέων προκαλίζεται ὅς κ' ἐθέλῃσιν
<opp. h. 2.330> ἀντιάαν: τάχα δ' ἄλλον ἀριστήων ὀροθύνει:
<opp. h. 2.331> ὣς ὅ γε μυραίνης θήγει φρένας, οὐδ' ἐπὶ μῶλον
<opp. h. 2.332> δηθύνει, θαλάμης δὲ διαΐξασα κελαινή,
<opp. h. 2.333> αὐχένα γυρώσασα, χόλῳ μέγα παιφάσσουσα
<opp. h. 2.334> ἀντιάᾳ: τὸν δ' οὔτι περισπέρχουσά περ αἰνῶς
<opp. h. 2.335> βλάπτει τρηχὺν ἐόντα, γένυν δ' ἀνεμώλιον αὔτως
<opp. h. 2.336> ἐγχρίμπτει, στερεοῖσι δ' ἐτώσια μαίνετ' ὀδοῦσιν:
<opp. h. 2.337> οἱ δὲ πάλιν γενύεσσιν ἀπηνέος ὡς ἀπὸ πέτρης
<opp. h. 2.338> παλλόμενοι κάμνουσι καὶ ἀμβλύνονται ἐρωῆς.
<opp. h. 2.339> τῆς δὲ μέγα φλεγέθει καὶ ὀρίνεται ἄγριον ἦτορ,
<opp. h. 2.340> εἰσόκε μιν χηλῇσιν ἐπαΐξας δολιχῇσιν
<opp. h. 2.341> κάραβος αὐχενίοιο λάβῃ μέσσοιο τένοντος:
<opp. h. 2.342> ἴσχει δ' ἐμπεφυὼς χαλκείῃ ὥστε πυράγρῃ,
<opp. h. 2.343> νωλεμές, οὐδ' ἀνίησι καὶ ἐσσυμένην περ ἀλύξαι:
<opp. h. 2.344> ἡ δὲ βίῃ μογέουσα καὶ ἀσχαλόως' ὀδύνῃσι,
<opp. h. 2.345> πάντῃ δινεύει σκολιὸν δέμας, αἶψα δὲ νῶτα
<opp. h. 2.346> καράβου ὀξυβελῆ περιβάλλεται ἀμφιχυθεῖσα,
<opp. h. 2.347> ἐν δ' ἐπάγη σκώλοισι καὶ ὀξείῃσιν ἀκωκαῖς
<opp. h. 2.348> ὀστράκου, ὠτειλαῖς δὲ περιπλήθουσα θαμειαῖς
<opp. h. 2.349> ὄλλυται αὐτοδάϊκτος, ὑπ' ἀφραδίῃσι θανοῦσα.
<opp. h. 2.350> ὡς δ' ὅτε θηροφόνων τις ἀνὴρ δεδαημένος ἔργων,
<opp. h. 2.351> λαῶν ἀμφιδόμοισιν ἐναγρομένων ἀγορῇσι,
<opp. h. 2.352> πόρδαλιν οἰστρηθεῖσαν ἐνὶ ῥοίζοισιν ἱμάσθλης
<opp. h. 2.353> ἐγχείῃ δέχεται ταναήκεϊ δοχμὸς ὑποστάς:
<opp. h. 2.354> ἡ δὲ καὶ εἰσορόωσα γένυν θηκτοῖο σιδήρου
<opp. h. 2.355> ἄγρια κυμαίνουσα κορύσσεται, ἐν δ' ἄρα λαιμῷ
<opp. h. 2.356> ἠΰτε δουροδόκῃ χαλκήλατον ἔσπασεν αἰχμήν:
<opp. h. 2.357> ὣς ἄρα καὶ μύραιναν ἕλεν χόλος ἀφραδίῃσι
<opp. h. 2.358> δύσμορον, αὐτοτύποισιν ὑπ' ὠτειλῇσι δαμεῖσαν.
<opp. h. 2.359> τοίην που τραφερῆς γαίης ἔπι δῆριν ἔθεντο
<opp. h. 2.360> ἄμφω ἐνὶ ξυλόχοισιν ὄφις καὶ τρηχὺς ἐχῖνος
<opp. h. 2.361> ἀντόμενοι: καὶ τοῖς γὰρ ἀνάρσιος αἶσα μέμηλεν.
<opp. h. 2.362> ἤτοι ὁ μὲν προϊδὼν ὀλοφώϊον ἑρπυστῆρα,
<opp. h. 2.363> φραξάμενος πυκινῇσιν ὑπὸ προβλῆσιν ἀκάνθαις
<opp. h. 2.364> εἱλεῖται σφαιρηδόν, ὑφ' ἕρκεϊ γυῖα φυλάσσων,
<opp. h. 2.365> ἔνδοθεν ἑρπύζων: ὁ δέ οἱ σχεδὸν αὐτίκα θύνων
<opp. h. 2.366> πρῶτα μὲν ἰοτόκοισιν ἐπισπέρχει γενύεσσιν,
<opp. h. 2.367> ἀλλ' αὔτως μογέει κενεὸν πόνον: οὐ γὰρ ἱκάνει
<opp. h. 2.368> χρωτὸς ἔσω μαλεροῖσι καὶ ἱέμενός περ ὀδοῦσι:
<opp. h. 2.369> τοίη μιν λάχνη δυσπαίπαλος ἀμφιβέβηκεν:
<opp. h. 2.370> αὐτὰρ ὁ κυκλοτερὴς ὁλοότροχος αἰόλα γυῖα
<opp. h. 2.371> δινεύων, πυκινῇσι κυλινδόμενος στροφάλιγξιν,
<opp. h. 2.372> ἐμπίπτει σπείρῃσι καὶ οὐτάζει βελέεσσι
<opp. h. 2.373> χαίτης ὀξυτόμοισιν: ὁ δ' ἄλλοθεν εἴβεται ἄλλος
<opp. h. 2.374> ἰχὼρ αἱματόεις, τὸν δ' ἕλκεα πόλλ' ἀνιάζει.
<opp. h. 2.375> ἔνθα μιν ἀμφιβαλὼν περιηγέϊ πάντοθεν ὁλκῷ
<opp. h. 2.376> ὑγρὸς ὄφις χαλεποῖσι περιπλέγδην ὑπὸ δεσμοῖς
<opp. h. 2.377> ἴσχει τ' ἐμπρίει τε χόλῳ τ' ἐνερείδεται ἀλκήν.
<opp. h. 2.378> τοῦ δ' εἴσω τάχα πᾶσαι ὀλισθαίνουσιν ἄκανθαι
<opp. h. 2.379> ὀξέα πεφρικυῖαι: ὁ δ' ἐν σκολόπεσσι πεπηγὼς
<opp. h. 2.380> οὔτε βίην ἀνίησι καὶ οὐκ ἐθέλων πεπέδηται,
<opp. h. 2.381> ἀλλὰ μένει γόμφοισιν ἅτε κρατεροῖσιν ἀρηρώς,
<opp. h. 2.382> ὄφρα θάνῃ, σὺν δ' αὐτὸν ἀπέφθισε θῆρα πιέζων
<opp. h. 2.383> πολλάκις, ἀλλήλοις δὲ μόρος καὶ πῆμα γένοντο:
<opp. h. 2.384> πολλάκι δ' ἐξήλυξε καὶ ἔκφυγε δεινὸς ἐχῖνος,
<opp. h. 2.385> ἐκδὺς ἑρπυστῆρος ἀλυκτοπέδης τε κελαινῆς,
<opp. h. 2.386> εἰσέτι τεθνηῶτος ἔχων περὶ σάρκας ἀκάνθαις.
<opp. h. 2.387> τοίη καὶ μύραινα κακόφρονι δάμναται ἄτῃ,
<opp. h. 2.388> καράβῳ ἁρπαλέη τε καὶ εὐάντητος ἐδωδή.
<opp. h. 2.389> Κάραβον αὖ καὶ τρηχὺν ὁμῶς καὶ κραιπνὸν ἐόντα
<opp. h. 2.390> δαίνυτ' ἀφαυρότερός περ ἐὼν καὶ νωθρὸς ἐρωὴν
<opp. h. 2.391> πούλυπος: ἡνίκα γάρ μιν ὑπὸ σπιλάδεσσι νοήσῃ
<opp. h. 2.392> αὔτως ἀτρεμέοντα καὶ ἥμενον, αὐτὰρ ὁ λάθρη
<opp. h. 2.393> νῶτον ἐπαΐξας περιβάλλεται αἰόλα δεσμά,
<opp. h. 2.394> ἰφθίμων δολιχῇσι ποδῶν σειρῇσι πιέζων,
<opp. h. 2.395> σὺν δὲ οἱ ἀκραίῃς κοτυληδόσι θερμὸν ἐρείδει
<opp. h. 2.396> αὐλὸν ἐπισφίγγων στόματος μέσον, οὐδ̔ ἀνίησι
<opp. h. 2.397> πνοιὴν ἠερίην οὔτ' ἔνδοθεν οὔθ' ἑτέρωθεν:
<opp. h. 2.398> καὶ γὰρ καὶ νεπόδεσσι παλίρροος ἕλκεται ἀήρ:
<opp. h. 2.399> ἀλλ' ἔχει ἀμφιπεσών: ὁ δὲ νήχεται, ἄλλοτε μίμνει,
<opp. h. 2.400> ἄλλοτε δ' ἀσπαίρει, ποτὲ δὲ προβλῆσιν ὑπ' ἄκραις
<opp. h. 2.401> ῥήγνυται: αὐτὰρ ὅ γ' οὔτι βίης μεθίησιν ἄεθλον,
<opp. h. 2.402> ὄφρα ἑ τεθνηῶτα λίπῃ ψυχή τε καὶ ἀλκή.
<opp. h. 2.403> δὴ τότε μιν προπεσόντα παρήμενος ἐν ψαμάθοισι
<opp. h. 2.404> δαίνυται, ἠΰτε κοῦρος ὑπὲκ μαζοῖο τιθήνης
<opp. h. 2.405> χείλεσιν αὖ ἐρύει λαρὸν γλάγος: ὣς ὅ γε σάρκας
<opp. h. 2.406> λάπτων ὀξυπόροιο κατέσπασεν ἄγγεος ἔξω
<opp. h. 2.407> μυζήσας, γλυκερῆς δὲ βορῆς ἐνεπλήσατο νηδύν.
<opp. h. 2.408> ὡς δέ τις ἡμερόκοιτος ἀνὴρ ληΐστορι τέχνῃ
<opp. h. 2.409> ὁρμαίνων ἀΐδηλα, δίκης σέβας οὔποτ' ἀέξων,
<opp. h. 2.410> ἑσπέριος στεινῇσι καταπτήξας ἐν ἀγυιαῖς,
<opp. h. 2.411> ἄνδρα παραστείχοντα μετ' εἰλαπίνην ἐλόχησε:
<opp. h. 2.412> καί ῥ' ὁ μὲν οἰνοβαρὴς ἕρπει πάρος, ὑγρὸν ἀείδων,
<opp. h. 2.413> οὐ μάλα νηφάλιον κλάζων μέλος: αὐτὰρ ὁ λάθρη
<opp. h. 2.414> ἐξόπιθε προὔτυψε καὶ αὐχένα χερσὶ δαφοιναῖς
<opp. h. 2.415> εἷλεν ἐπιβρίσας, κλῖνέν τέ μιν ἄγριον ὕπνον
<opp. h. 2.416> οὐ τηλοῦ θανάτοιο καὶ εἵματα πάντ' ἐναρίξας
<opp. h. 2.417> ᾤχετο, δυσκερδῆ τε φέρων καὶ ἀνέστιον ἄγρην:
<opp. h. 2.418> τοιάδε καὶ πινυτοῖσι νοήματα πουλυπόδεσσιν.
<opp. h. 2.419> οἵδε μὲν ἀντίβιοι καὶ ἀνάρσιοι ἔξοχ' ἔασιν
<opp. h. 2.420> εἰναλίων: μοῦνοι δὲ μετ' ἰχθύσιν αἰολοφύλοις
<opp. h. 2.421> ποινητῆρες ἔασι καὶ ἀλλήλων ὀλετῆρες.
<opp. h. 2.422> ἄλλοι δ' ἰοφόροι νεπόδων, στομάτεσσι δ' ἀεικὴς
<opp. h. 2.423> ἰὸς ἐνιτρέφεται στυγερός τ' ἐπὶ δήγμασιν ἕρπει.
<opp. h. 2.424> τοῖον καὶ σκολόπενδρα, δυσώνυμον ἑρπετὸν ἅλμης,
<opp. h. 2.425> ἶσον ἐπιχθονίῳ δέμας ἑρπετῷ: ἀλλὰ τό γ' ἄτην
<opp. h. 2.426> κύντερον: εἰ γάρ οἱ τις ἐπιψαύσειε πελάσσας,
<opp. h. 2.427> αὐτίκα οἱ κνῆστις μὲν ἐπὶ χροῒ θερμὸν ἔρευθος
<opp. h. 2.428> φοινίσσει, σμώδιξ δὲ διατρέχει ἠΰτε ποίης,
<opp. h. 2.429> τὴν κνίδα κικλήσκουσιν, ἐπωνυμίην ὀδυνάων.
<opp. h. 2.430> ἐχθρὴ δὲ σκολόπενδρα πανέξοχον ἀσπαλιεῦσι
<opp. h. 2.431> ἐμπελάαν: εἰ γάρ ποτ' ἐπιψαύσειε δελέτρου,
<opp. h. 2.432> οὐκ ἄν τις νεπόδων κείνου πέλας ἀγκίστροιο
<opp. h. 2.433> ἔλθοι: τοῖον γάρ οἱ ἀπεχθέα μίσγεται ἰόν.
<opp. h. 2.434> τοίη καὶ βαλιῇσιν ἰουλίσι τέτροφεν ἄτη
<opp. h. 2.435> ἂν στόμα: τὰς δὲ μάλιστα βυθῶν διφήτορες ἄνδρες
<opp. h. 2.436> δύπται σπογγοτόμοι τε δυηπαθέες στυγέουσιν:
<opp. h. 2.437> εὖτε γὰρ ἀθρήσωσιν ἐρευνητῆρα θαλάσσης
<opp. h. 2.438> σπερχόμενον ποτὶ βυσσὸν ὑποβρυχίοισι πόνοισιν,
<opp. h. 2.439> αἵ δ' ἀπὸ πετράων μάλα μυρίαι ὁρμηθεῖσαι
<opp. h. 2.440> ἄνδρα περιπροθέουσι καὶ ἀθρόαι ἀμφιχέονται
<opp. h. 2.441> καί μιν ὁδοῦ βλάπτουσι πονεύμενον, ἄλλοθεν ἄλλαι
<opp. h. 2.442> κνίζουσαι στομάτεσσιν ἀναιδέσιν: αὐτὰρ ὁ κάμνει
<opp. h. 2.443> ὕδατι καὶ στυγερῇσιν ἰουλίσιν ἀντιβολήσας,
<opp. h. 2.444> χερσὶ δ', ὅσον σθένος ἐστίν, ἐπειγομένοις τε πόδεσσι
<opp. h. 2.445> σεύει ἀμυνόμενος διερὸν στρατόν: αἱ δ' ἐφέπονται
<opp. h. 2.446> ἀστεμφεῖς, μυίαις ἐναλίγκιοι, αἵ ῥά τ' ἐπ' ἔργοις
<opp. h. 2.447> ἀνέρας ἀμητῆρας ὀπωρινὸν μογέοντας
<opp. h. 2.448> πάντος' ἀνιηραὶ θέρεος στίχες ἀμφιπέτονται.
<opp. h. 2.449> οἱ δ' ἅμα μὲν καμάτῳ τε καὶ ἀκρήτοισι βολῇσιν
<opp. h. 2.450> ἠέρος ἱδρώουσιν, ἀνιάζουσί τε μυίαις
<opp. h. 2.451> ἐκπάγλως: αἱ δ' οὐδὲν ἀναιδείης χαλόωσι,
<opp. h. 2.452> πρὶν θανέειν ἢ ξουθὸν ἀπ' ἀνέρος αἷμα πάσασθαι.
<opp. h. 2.453> τόσσος ἔρως καὶ τοῖσιν ἐν ἰχθύσιν αἵματος ἀνδρῶν.
<opp. h. 2.454> οὐ μὴν θὴν ἀβληχρὸν ἔχει δάκος εὖτε χαράξῃ
<opp. h. 2.455> πούλυπος ἑρπυστὴρ ἢ σηπίη, ἀλλὰ καὶ αὐτοῖς
<opp. h. 2.456> ἐντρέφεται βαιὸς μὲν ἀτὰρ βλαπτήριος ἰχώρ.
<opp. h. 2.457> κέντρα δὲ πευκήεντα μετ' ἰχθύσιν ὡπλίσσαντο
<opp. h. 2.458> κωβιός, ὃς ψαμάθοισι, καὶ ὃς πέτρῃσι γέγηθε
<opp. h. 2.459> σκορπίος, ὠκεῖαί τε χελιδόνες ἠδὲ δράκοντες
<opp. h. 2.460> καὶ κύνες οἳ κέντροισιν ἐπώνυμοι ἀργαλέοισι,
<opp. h. 2.461> πάντες ἀταρτηροῖς ὑπὸ νύγμασιν ἰὸν ἱέντες.
<opp. h. 2.462> Τρυγόνι δὲ ξιφίῃ τε θεὸς κρατερώτατα δῶρα
<opp. h. 2.463> γυίοις ἐγκατέθηκεν, ὑπέρβιον ὅπλον ἑκάστῳ
<opp. h. 2.464> καρτύνας: καὶ τῷ μὲν ὑπὲρ γένυν ἐστήριξεν
<opp. h. 2.465> ὄρθιον, αὐτόρριζον, ἀκάχμενον, οὔτι σιδήρου
<opp. h. 2.466> φάσγανον, ἀλλ' ἀδάμαντος ἰσόσθενες ὄβριμον ἆορ.
<opp. h. 2.467> οὐ κείνου κρυόεσσαν ἐπιβρίσαντος ἀκωκὴν
<opp. h. 2.468> οὐδὲ μάλα στερεὴ τλαίη λίθος οὐτηθεῖσα:
<opp. h. 2.469> τοίη οἱ ζαμενής τε πέλει πυρόεσσά τ' ἐρωή.
<opp. h. 2.470> Τρυγόνι δ' ἐκ νεάτης ἀνατέλλεται ἄγριον οὐρῆς
<opp. h. 2.471> κέντρον ὁμοῦ χαλεπόν τε βίῃ καὶ ὀλέθριον ἰῷ.
<opp. h. 2.472> οὐδέ κεν οὐ ξιφίαι, οὐ τρυγόνες ἐν γενύεσσι
<opp. h. 2.473> φορβὴν πρόσθε πάσαιντο, πάρος βελέεσσι δαφοινοῖς
<opp. h. 2.474> οὐτῆσαι ζωόν τε καὶ ἄπνοον ὅττι παρείη.
<opp. h. 2.475> ἀλλ' ἤτοι ξιφίην μὲν ἐπὴν προλίπῃσιν ἀϋτμή,
<opp. h. 2.476> αὐτίκα οἱ κἀκεῖνο συνέφθιτο καρτερὸν ἆορ,
<opp. h. 2.477> αὐτῷ δ' ὅπλον ἄνακτι συνέσβετο, καδδὲ λέλειπται
<opp. h. 2.478> ὀστέον οὐδενόσωρον, ἀμήχανον ὅσσον ἰδέσθαι
<opp. h. 2.479> φάσγανον: οὐδέ κεν ἄν τι καὶ ἱέμενος τελέσειας.
<opp. h. 2.480> τρυγονίου δ' οὔπω τι κακώτερον ἔπλετο πῆμα
<opp. h. 2.481> τρώματος, οὐδ' ὅσα χεῖρες ἀπήϊα τεχνήσαντο
<opp. h. 2.482> χαλκήων, οὐδ' ὅσσα φερεπτερύγων ἐπ' ὀϊστῶν
<opp. h. 2.483> Πέρσαι φαρμακτῆρες ὀλέθρια μητίσαντο:
<opp. h. 2.484> τρυγόνι γὰρ ζωῇ τε βέλος ῥίγιστον ὀπηδεῖ
<opp. h. 2.485> ζαφλεγές, οἷόν πού τις ἀνὴρ πέφρικεν ἀκούων,
<opp. h. 2.486> ζώει τε φθιμένης καὶ ἀτειρέα ῥύεται ἀλκὴν
<opp. h. 2.487> ἄτροπον: οὐδ' ἄρα μοῦνον ἐνὶ ζῴοις ἀΐδηλον
<opp. h. 2.488> ἄτην, ὅσσα βάλῃσιν, ἐρεύγεται, ἀλλὰ καὶ ἔρνος
<opp. h. 2.489> καὶ πέτρην ἐκάκωσε, καὶ εἴ ποθι κεῖνο πελάσσῃ.
<opp. h. 2.490> εἰ γάρ τίς κ' ἐριθηλὲς ἀεξόμενον φυτὸν ὥραις,
<opp. h. 2.491> θαλλοῖς τ' εὐφυέεσσι καὶ εὐκάρποισι γονῇσι,
<opp. h. 2.492> νέρθεν ὑπὸ ῥίζῃσιν ἀναιδέϊ τύμματι κείνῳ
<opp. h. 2.493> οὐτήσῃ, τόδ' ἔπειτα κακῇ βεβολημένον ἄτῃ
<opp. h. 2.494> λήγει μὲν πετάλων, κατὰ δὲ ῥέει ἠΰτε νούσῳ:
<opp. h. 2.495> πρῶτον ἀπ' ἀγλαΐης δὲ μαραίνεται, οὐδέ τι τηλοῦ
<opp. h. 2.496> αὖόν τ' οὐτιδανόν τε καὶ ἄχλοον ὄψεαι ἔρνος.
<opp. h. 2.497> κεῖνό ποτ' αἰγανέῃ δολιχήρεϊ κωπηέσσῃ
<opp. h. 2.498> Κίρκη Τηλεγόνῳ πολυφάρμακος ὤπασε μήτηρ,
<opp. h. 2.499> αἰχμάζειν δηΐοις ἅλιον μόρον: αὐτὰρ ὁ νήσῳ
<opp. h. 2.500> αἰγιβότῳ προσέκελσε, καὶ οὐ μάθε πώεα πέρθων
<opp. h. 2.501> πατρὸς ἑοῦ, γεραρῷ δὲ βοηδρομέοντι τοκῆϊ
<opp. h. 2.502> αὐτῷ, τὸν μάστευε, κακὴν ἐνεμάξατο κῆρα.
<opp. h. 2.503> ἔνθα τὸν αἰολόμητιν ̓Οδυσσέα, μυρία πόντου
<opp. h. 2.504> ἄλγεα μετρήσαντα πολυκμήτοισιν ἀέθλοις,
<opp. h. 2.505> τρυγὼν ἀλγινόεσσα μιῇ κατενήρατο ῥιπῇ.
<opp. h. 2.506> Θύννῳ δὲ ξιφίῃ τε συνέμπορον αἰὲν ὀπηδεῖ
<opp. h. 2.507> πῆμα: τὸ δ' οὔποτ' ἔχουσιν ἀπότροπον οὔτε μεθέσθαι
<opp. h. 2.508> οὔτε φυγεῖν, πτερύγεσσιν ἐνήμενον ἄγριον οἶστρον,
<opp. h. 2.509> ὅς σφισι, καυστηροῖο κυνὸς νέον ἱσταμένοιο,
<opp. h. 2.510> κέντρου πευκεδανοῖο θοὴν ἐνερείδεται ἀλκήν,
<opp. h. 2.511> ὀξὺ μάλ' ἐγχρίμπτων, χαλεπὴν δ' ἐπὶ λύσσαν ὀρίνει,
<opp. h. 2.512> θωρήξας ὀδύνῃσιν: ἐπισπέρχει δ' ἀέκοντας
<opp. h. 2.513> φοιταλέῃ μάστιγι χορευέμεν: οἱ δὲ κελαινῷ
<opp. h. 2.514> τύμματι παιφάσσουσι μεμηνότες, ἄλλοτε δ' ἄλλῃ
<opp. h. 2.515> κῦμα καθιππεύουσιν, ἀνήνυτον ἄλγος ἔχοντες.
<opp. h. 2.516> πολλάκι καὶ νήεσσιν ἐϋκραίροις ἐνόρουσαν
<opp. h. 2.517> ῥιπῇ ἐλαυνόμενοι δυσκραέϊ: πολλάκι δ' ἅλμης
<opp. h. 2.518> ἔκθορον ἐς γαῖάν τε κατέδραμον ἀσπαίροντες
<opp. h. 2.519> καὶ μόρον ἠμείψαντο πολυκμήτων ὀδυνάων:
<opp. h. 2.520> τοῖον γὰρ δάκος αἰνὸν ἐπιρρέπει οὐδ' ἀνίησι.
<opp. h. 2.521> καὶ γάρ τοι καὶ βουσὶν ἀνάρσιος εὖτε πελάσσῃ
<opp. h. 2.522> οἶστρος, ἐνιχρίμψῃ δὲ βέλος λαγόνεσσιν ἀραιαῖς,
<opp. h. 2.523> οὔτε τι βουφόρβων μέλεται σέβας οὔτε νομοῖο,
<opp. h. 2.524> οὔτ' ἀγέλης ποίην δὲ καὶ αὔλια πάντα λιπόντες
<opp. h. 2.525> σεύονται λύσσῃ τεθοωμένοι: οὐδέ τις αὐτοῖς
<opp. h. 2.526> οὐ ποταμῶν, οὐ πόντος ἀνέμβατος, οὐδὲ χαράδραι
<opp. h. 2.527> ῥωγάδες, οὐ πέτρη τις ἀφοίτητος κατερύκει
<opp. h. 2.528> ῥιπὴν ταυρείην, ὅτ' ἐπιζέσῃ ὀξὺ κελεύων
<opp. h. 2.529> βουτύπος, ὀτρηρῇσιν ἐπισπέρχων ὀδύνῃσι:
<opp. h. 2.530> πάντῃ δὲ βρυχή, πάντῃ δέ οἱ ἅλματα χηλῆς
<opp. h. 2.531> εἱλεῖται: τοίη μιν ἄγει δριμεῖα θύελλα.
<opp. h. 2.532> καὶ τὸ μὲν ἰχθύσιν ἄλγος ὁμοίϊον ἠδὲ βόεσσι.
<opp. h. 2.533> δελφῖνες δ' ἀγέλῃσιν ἁλὸς μέγα κοιρανέουσιν,
<opp. h. 2.534> ἔξοχον ἠνορέῃ τε καὶ ἀγλαϊῃ κομόωντες
<opp. h. 2.535> ῥιπῇ τ' ὠκυάλῳ: διὰ γὰρ βέλος ὥστε θάλασσαν
<opp. h. 2.536> ἵπτανται: φλογόεν δὲ σέλας πέμπουσιν ὀπωπαῖς
<opp. h. 2.537> ὀξύτατον: καί πού τιν' ὑποπτήσσοντα χαράδραις
<opp. h. 2.538> καί τιν' ὑπὸ ψαμάθοις εἰλυμένον ἔδρακον ἰχθύν.
<opp. h. 2.539> ὅσσον γὰρ κούφοισι μετ' οἰωνοῖσιν ἄνακτες
<opp. h. 2.540> αἰετοὶ ἢ θήρεσσι μετ' ὠμηστῇσι λέοντες,
<opp. h. 2.541> ὅσσον ἀριστεύουσιν ἐν ἑρπυστῆρσι δράκοντες,
<opp. h. 2.542> τόσσον καὶ δελφῖνες ἐν ἰχθύσιν ἡγεμονῆες.
<opp. h. 2.543> τοῖς δ' οὔτ' ἐρχομένοις πελάσαι σχεδὸν οὔτε τις ἄντην
<opp. h. 2.544> ὄσσε βαλεῖν τέτληκεν, ὑποπτώσσουσι δ' ἄνακτος
<opp. h. 2.545> τηλόθεν ἅλματα δεινὰ καὶ ἄσθματα φυσιόωντος.
<opp. h. 2.546> οἱ δ' ὁπότ' ἰθύσωσι λιλαιόμενοι μετὰ φορβήν,
<opp. h. 2.547> πάντ' ἄμυδις κλονέουσιν ἀθέσφατα πώεα λίμνης,
<opp. h. 2.548> παμφύγδην ἐλόωντες: ἐνέπλησαν δὲ φόβοιο
<opp. h. 2.549> πάντα πόρον: σκιεροὶ δὲ μυχοὶ χθαμαλαί τε χαράδραι
<opp. h. 2.550> στείνονται λιμένες τε καὶ ἠϊόνων ἐπιωγαὶ
<opp. h. 2.551> πάντοθεν εἰλομένων: ὁ δὲ δαίνυται ὅν κ' ἐθέλῃσι,
<opp. h. 2.552> κρινάμενος τὸν ἄριστον ἀπειρεσίων παρεόντων.
<opp. h. 2.553> ἀλλ' ἔμπης καὶ τοῖσιν ἀνάρσιοι ἀντιφέρονται
<opp. h. 2.554> ἰχθύες, οὓς ἀμίας κικλήσκομεν: οὐδ' ἀλέγουσι
<opp. h. 2.555> δελφίνων, μοῦναι δὲ κατ' ἀντία δηριόωνται.
<opp. h. 2.556> ταῖς μὲν ἀφαυρότερον θύννων δέμας, ἀμφὶ δὲ σάρκες
<opp. h. 2.557> ἀβληχραί, θαμέες δὲ διὰ στόμα λάβρον ὀδόντες
<opp. h. 2.558> ὀξέα πεφρίκασι: τὸ καὶ μέγα θάρσος ἔχουσιν,
<opp. h. 2.559> οὐδὲ καταπτώσσουσιν ὑπέρβιον ἡγητῆρα.
<opp. h. 2.560> εὖτε γὰρ ἀθρήσωσιν ἀπόσσυτον οἶον ἀπ' ἄλλων
<opp. h. 2.561> δελφίνων ἀγέλης, οἱ δ' ἀθρόαι ἄλλοθεν ἄλλαι,
<opp. h. 2.562> ἠΰθ' ὑπ' ἀγγελίης στρατὸς ἄσπετος, εἰς ἕν' ἰοῦσαι
<opp. h. 2.563> στέλλονται ποτὶ μῶλον ἀθαμβέες, ὥστ' ἐπὶ πύργον
<opp. h. 2.564> δυσμενέων θύνοντες ἀρήϊοι ἀσπιστῆρες.
<opp. h. 2.565> δελφὶς δ' ἠϋγένειος ὑπαντιόωντος ὁμίλου
<opp. h. 2.566> πρῶτα μὲν οὐκ ἀλέγει, μετὰ δ' ἔσσυται, ἄλλοτε ἄλλην
<opp. h. 2.567> ἁρπάγδην ἐρύων, μενοεικέα δαῖτα κιχήσας.
<opp. h. 2.568> ἀλλ' ὅτε μιν πολέμοιο περιστέψωσι φάλαγγες
<opp. h. 2.569> πάντοθεν, ἀμφὶ δέ μιν στῖφος μέγα κυκλώσωνται,
<opp. h. 2.570> δὴ τότε οἱ καὶ μόχθος ὑπὸ φρένα δύεται ἤδη:
<opp. h. 2.571> ἔγνω δ' αἰπὺν ὄλεθρον ἀπειρεσίοις ἔνι μοῦνος
<opp. h. 2.572> ἑρχθεὶς δυσμενέεσσι: πόνος δ' ἀναφαίνεται ἀλκῆς.
<opp. h. 2.573> αἱ μὲν γὰρ λυσσηδὸν ἀολλέες ἀμφιχυθεῖσαι
<opp. h. 2.574> δελφῖνος μελέεσσι βίην ἐνέρεισαν ὀδόντων:
<opp. h. 2.575> πάντῃ δὲ πρίουσι καὶ ἄτροποι ἐμπεφύασι,
<opp. h. 2.576> πολλαὶ μὲν κεφαλῆς δεδραγμέναι, αἱ δὲ γενείων
<opp. h. 2.577> γλαυκῶν, αἱ δ' αὐτῇσιν ἐνὶ πτερύγεσσιν ἔχονται,
<opp. h. 2.578> πολλαὶ δ' ἐν λαγόνεσσι γένυν πήξαντο δαφοινήν,
<opp. h. 2.579> ἄλλαι δ' ἀκροτάτην οὐρὴν ἕλον, αἱ δ' ὑπένερθε
<opp. h. 2.580> νηδύν, αἱ δ' ἄρ' ὕπερθεν ὑπὲρ νώτοιο νέμονται,
<opp. h. 2.581> ἄλλαι δ' ἐκ λοφιῆς, αἱ δ' αὐχένος ᾐώρηνται.
<opp. h. 2.582> αὐτὰρ ὁ παντοίοισι περιπληθὴς καμάτοισι
<opp. h. 2.583> πόντον ἐπαιγίζει, σφακέλῳ δέ οἱ ἔνδον ὀρεχθεῖ
<opp. h. 2.584> μαινομένη κραδίη, φλεγέθει δέ οἱ ἦτορ ἀνίῃ,
<opp. h. 2.585> πάντῃ δὲ θρώσκει καὶ ἑλίσσεται ἄκριτα θύων,
<opp. h. 2.586> παφλάζων ὀδύνῃσι: κυβιστητῆρι δ' ἐοικὼς
<opp. h. 2.587> ἄλλοτε μὲν βαθὺ κῦμα διατρέχει ἠΰτε λαίλαψ,
<opp. h. 2.588> ἄλλοτε δ' ἐς νεάτην φέρεται βρύχα, πολλάκι δ' ἅλμης
<opp. h. 2.589> ἀφρὸν ὑπερθρώσκων ἀναπάλλεται, εἴ ἑ μεθείη
<opp. h. 2.590> ἐσμὸς ὑπερφιάλων νεπόδων θρασύς: αἱ δ' ἀλίαστοι
<opp. h. 2.591> οὔτι βίης μεθιᾶσιν, ὁμῶς δέ οἱ ἐμπεφύασι,
<opp. h. 2.592> καί οἱ δυομένῳ τε μίαν δύνουσι κέλευθον,
<opp. h. 2.593> αὖτις δ' ἀνθρώσκοντι σὺν ἔξαλοι ἀΐσσουσιν
<opp. h. 2.594> ἑλκόμεναι: φαίης κε νέον τέρας ̓Εννοσιγαίῳ
<opp. h. 2.595> τίκτεσθαι δελφῖσι μεμιγμένον ἠδ' ἀμίῃσιν:
<opp. h. 2.596> ὧδε γὰρ ἀργαλέῃ ξυνοχῇ πεπέδηται ὀδόντων.
<opp. h. 2.597> ὡς δ' ὅταν ἰητὴρ πολυμήχανος, ἕλκος ἀφύσσων
<opp. h. 2.598> οἰδαλέον, τῷ πολλὸν ἀνάρσιον ἔνδοθεν αἷμα
<opp. h. 2.599> ἐντρέφεται, διεράς τε γονάς, κυανόχροα λίμνης
<opp. h. 2.600> ἑρπετά, τειρομένοιο κατὰ χροὸς ἐστήριξε,
<opp. h. 2.601> δαίνυσθαι μέλαν αἷμα: τὰ δ' αὐτίκα γυρωθέντα
<opp. h. 2.602> κυρτοῦται καὶ λύθρον ἐφέλκεται οὐδ' ἀνίησιν,
<opp. h. 2.603> εἰσόκεν αἱμοβαρῆ ζωρὸν πότον αὖ ἐρύσαντα
<opp. h. 2.604> ἐκ χροὸς αὐτοκύλιστα πέσῃ μεθύουσιν ὁμοῖα:
<opp. h. 2.605> ὣς ἀμίαις οὐ πρόσθε χαλᾷ μένος, εἰσόκε σάρκα
<opp. h. 2.606> κείνην, ἥν ποτ' ἔμαρψαν, ὑπὸ στόμα δαιτρεύσωνται.
<opp. h. 2.607> ἀλλ' ὅτε μιν προλίπωσιν, ἀναπνεύσῃ δὲ πόνοιο
<opp. h. 2.608> δελφίς, δὴ τότε λύσσαν ἐσόψεαι ἡγητῆρος
<opp. h. 2.609> χωομένου: κρυερὴ δ' ἀμίαις ἀναφαίνεται ἄτη.
<opp. h. 2.610> αἱ μὲν γὰρ φεύγουσιν, ὁ δ' ἐξόπιθεν κεραΐζων,
<opp. h. 2.611> εἰδόμενος πρηστῆρι δυσηχέϊ, πάντ' ἀμαθύνει,
<opp. h. 2.612> δάπτων ἐμμενέως, κατὰ δ' αἵματι πόντον ἐρεύθει
<opp. h. 2.613> αἰχμάζων γενύεσσι, παθὼν δ' ἀπετίσατο λώβην.
<opp. h. 2.614> ὧδε καὶ ἐν ξυλόχοισιν ἔχει φάτις ἀγρευτήρων
<opp. h. 2.615> θῶας ὑπερφιάλους ἔλαφον πέρι ποιπνύεσθαι
<opp. h. 2.616> ἀγρομένους: οἱ μὲν γὰρ ἐπαΐγδην γενύεσσι
<opp. h. 2.617> σάρκας ἀφαρπάζουσι καὶ ἀρτιχύτοιο φόνοιο
<opp. h. 2.618> θερμὸν ἔαρ λάπτουσιν: ὁ δ' αἱμάσσων ὀδύνῃσι,
<opp. h. 2.619> βεβρυχὼς ὀλοῇσι περίπλεος ὠτειλῇσιν,
<opp. h. 2.620> ἄλλοτ' ἐπ' ἀλλοίων ὀρέων διαπάλλεται ἄκρας:
<opp. h. 2.621> οἱ δέ μιν οὐ λείπουσιν, ἀεὶ δέ οἱ ἐγγὺς ἕπονται
<opp. h. 2.622> ὠμησταί, ζωὸν δὲ διαρταμέοντες ὀδοῦσι
<opp. h. 2.623> ῥινὸν ἀποσχίζουσι, πάρος θανάτοιο κυρῆσαι,
<opp. h. 2.624> δαῖτα κελαινοτάτην τε καὶ ἀλγίστην πονέοντες.
<opp. h. 2.625> ἀλλ' ἤ τοι θῶες μὲν ἀναιδέες οὔτιν' ἔτισαν
<opp. h. 2.626> ποινήν, ἐκ δ' ἐγέλασσαν ἐπὶ φθιμένοις ἐλάφοισιν,
<opp. h. 2.627> θαρσαλέαι δ' ἀμίαι τάχα κύντερα δηρίσαντο.
<opp. h. 2.628> δελφίνων κἀκεῖνο πανέξοχον ἔργον ἀκούων
<opp. h. 2.629> ἠγασάμην: τοῖς εὖτ' ἂν ὀλέθριος ἐγγὺς ἵκηται
<opp. h. 2.630> νοῦσος ἀταρτηρή, τοὺς δ' οὐ λάθεν, ἀλλ' ἐδάησαν
<opp. h. 2.631> τέρμα βίου: πέλαγος δὲ καὶ εὐρέα βένθεα λίμνης
<opp. h. 2.632> φεύγοντες κούφοισιν ἐπ' αἰγιαλοῖσιν ἔκελσαν:
<opp. h. 2.633> ἔνθα δ' ἀποπνείουσι καὶ ἐν χθονὶ μοῖραν ἕλοντο,
<opp. h. 2.634> ὄφρα τις ἢ μερόπων ἱερὸν τρόχιν ̓Εννοσιγαίου
<opp. h. 2.635> κείμενον αἰδέσσαιτο χυτῇ τ' ἐπὶ θινὶ καλύψαι,
<opp. h. 2.636> μνησάμενος φιλότητος ἐνηέος, ἠὲ καὶ αὐτὴ
<opp. h. 2.637> βρασσομένη ψαμάθοισι δέμας κρύψειε θάλασσα,
<opp. h. 2.638> μηδέ τις εἰναλίων ἐσίδοι νέκυν ἡγητῆρα,
<opp. h. 2.639> μηδέ τις οἰχομένῳ περ ἐνὶ χροΐ λωβήσαιτο
<opp. h. 2.640> δυσμενέων: ἀρετὴ δὲ καὶ ὀλλυμένοισιν ὀπηδεῖ
<opp. h. 2.641> καὶ κράτος, οὐδ' ᾔσχυναν ἑὸν κλέος οὐδὲ θανόντες.
<opp. h. 2.642> Κεστρέα δ' ἐν πάντεσσιν ἁλὸς νεπόδεσσιν ἀκούω
<opp. h. 2.643> φέρβειν πρηΰτατόν τε δικαιότατόν τε νόημα:
<opp. h. 2.644> μοῦνοι γὰρ κεστρῆες ἐνηέες, οὔθ' ὁμόφυλον
<opp. h. 2.645> οὔτέ τιν' ἀλλοίης γενεῆς ἄπο πημαίνουσιν:
<opp. h. 2.646> οὐδέ ποτε ψαύουσιν ὑπὸ στόμα σαρκὸς ἐδωδῆς,
<opp. h. 2.647> οὐδέ φόνου λάπτουσιν, ἀπημοσύνῃ δὲ νέμονται,
<opp. h. 2.648> αἵματος ἄχραντοι καὶ ἀκηδέες, ἁγνὰ γένεθλα:
<opp. h. 2.649> φέρβονται δ' ἢ χλωρὸν ἁλὸς μνίον ἠὲ καὶ αὐτὴν
<opp. h. 2.650> ἰλύν, ἀλλήλων τε δέμας περιλιχμάζουσι.
<opp. h. 2.651> τοὔνεκα καί τιν' ἔχουσι μετ' ἰχθύσι τίμιον αἰδῶ:
<opp. h. 2.652> οὐ γάρ τις κείνων νεαρὸν τόκον οἷα καὶ ἄλλων
<opp. h. 2.653> σίνεται, ὠμοφάγων δὲ βίην ἀπέχουσιν ὀδόντων.
<opp. h. 2.654> ὣς αἰεὶ μετὰ πᾶσι Δίκης πρεσβήϊα κεῖται
<opp. h. 2.655> αἰδοίης, πάντῃ δὲ γεράσμιον ἤρατο τιμήν.
<opp. h. 2.656> οἱ δ' ἄλλοι μάλα πάντες ὀλέθριοι ἀλλήλοισιν
<opp. h. 2.657> ἔρχονται: τὸ καὶ οὔποτ' ἐσόψεαι ὑπνώοντας
<opp. h. 2.658> ἔλλοπας, ἀλλ' ἄρα τοῖσι καὶ ὄμματα καὶ νόος αἰὲν
<opp. h. 2.659> ἐγρήσσει πανάϋπνος: ἐπεὶ τρομέουσι μὲν αἰεὶ
<opp. h. 2.660> φέρτερον ἀντιόωντα, χερειότερον δ' ὀλέκουσι.
<opp. h. 2.661> μοῦνον δ' οὔποτε φασὶν ἀνὰ κνέφας ἀσπαλιῆες
<opp. h. 2.662> εἰς ἄγρην πεσέειν ἁπαλὸν σκάρον, ἀλλά που ὕπνον
<opp. h. 2.663> ἐννύχιον κοίλοισιν ὑπὸ κευθμῶσιν ἰαύειν.
<opp. h. 2.664> οὐ μέντοι τό γε θαῦμα Δίκην ἀπάτερθε θαλάσσης
<opp. h. 2.665> ναιετάειν: οὐ γάρ τι πάλαι πρέσβειρα θεάων
<opp. h. 2.666> οὐδὲ μετὰ θνητοῖσιν ἔχε θρόνον, ἀλλὰ κυδοιμοὶ
<opp. h. 2.667> δυσκέλαδοι καὶ θοῦρος ̓́Αρευς φθισήνορος ἄτη
<opp. h. 2.668> μαῖά τ' ἐρικλαύστων πολέμων ̓́Ερις ἀλγεσίδωρος
<opp. h. 2.669> ἔφλεγον ἡμερίων δειλὸν γένος: οὐδέ τι θηρῶν
<opp. h. 2.670> κεκριμένοι πολέες μερόπων ἔσαν, ἀλλὰ λεόντων
<opp. h. 2.671> αἰνότεροι πύργους τ' εὐτείχεας ἠδὲ μέλαθρα
<opp. h. 2.672> νηούς τ' ἀθανάτων εὐώδεας αἵματι φωτῶν
<opp. h. 2.673> καπνῷ τ' αἰθαλόεντι κατείνυον ̔Ηφαίστοιο,
<opp. h. 2.674> εἰσόκε ῥαιομένην γενεὴν ᾤκτειρε Κρονίων,
<opp. h. 2.675> ὑμῖν δ' Αἰνεάδῃσιν ἐπέραπε γαῖαν ἀνάψας.
<opp. h. 2.676> ἀλλ' ἔτι καὶ προτέροισιν ἐν Αὐσονίων βασιλεῦσι
<opp. h. 2.677> θῦνεν ̓́Αρης, Κελτούς τε καὶ αὐχήεντας ̓́Ιβηρας
<opp. h. 2.678> θωρήσσων Λιβύης τε πολύν πόρον ἔργα τε ̔Ρήνου
<opp. h. 2.679> ̓́Ιστρον τ' Εὐφρήτην τε: τί μοι τάδε δούρατος ἔργα
<opp. h. 2.680> μεμνῆσθαι; νῦν γάρ σε, Δίκη θρέπτειρα πολήων,
<opp. h. 2.681> γινώσκω μερόπεσσι συνέστιον ἠδὲ σύνοικον,
<opp. h. 2.682> ἐξ οὗ μοι κραίνουσι μέγαν θρόνον ἐμβεβαῶτες
<opp. h. 2.683> ἄμφω θεσπέσιός τε πατὴρ καὶ φαίδιμος ὄρπηξ:
<opp. h. 2.684> ἐκ τῶν μοι γλυκύς ὅρμος ἀνακτορίης πεπέτασται.
<opp. h. 2.685> τούς μοι καὶ ῥύοισθε καὶ ἔμπεδον ἰθύνοιτε
<opp. h. 2.686> πολλαῖς ἐν δεκάδεσσιν ἑλισσομένων ἐνιαυτῶν,
<opp. h. 2.687> Ζεῦ τε καὶ Οὐρανίδαι, Ζηνὸς χορός, εἴ τις ἀμοιβὴ
<opp. h. 2.688> εὐσεβίης: σκήπτρῳ δὲ τελεσφόρον ὄλβον ἄγοιτε.
<opp. h. 3.1> νῦν δ' ἄγε μοι, σκηπτοῦχε, παναίολα δήνεα τέχνης
<opp. h. 3.2> ἰχθυβόλου φράζοιο καὶ ἀγρευτῆρας ἀέθλους,
<opp. h. 3.3> θεσμόν τ' εἰνάλιον ξυμβάλλεο, τέρπεο δ' οἴμῃ
<opp. h. 3.4> ἡμετέρῃ: σοῖς μὲν γὰρ ὑπὸ σκήπτροισι θάλασσα
<opp. h. 3.5> εἰλεῖται καὶ φῦλα Ποσειδάωνος ἐναύλων,
<opp. h. 3.6> ἔργα δέ τοι ξύμπαντα μετ' ἀνδράσι πορσύνονται,
<opp. h. 3.7> σοὶ δ' ἐμὲ τερπωλήν τε καὶ ὑμνητῆρ' ἀνέηκαν
<opp. h. 3.8> δαίμονες ἐν Κιλίκεσσιν ὑφ' ̔Ερμαίοις ἀδύτοισι.
<opp. h. 3.9> ̔Ερμεία, σὺ δέ μοι πατρώϊε, φέρτατε παίδων
<opp. h. 3.10> Αἰγιόχου, κέρδιστον ἐν ἀθανάτοισι νόημα,
<opp. h. 3.11> φαῖνέ τε καὶ σήμαινε καὶ ἄρχεο, νύσσαν ἀοιδῆς
<opp. h. 3.12> ἰθύνων: βουλὰς δὲ περισσονόων ἁλιήων
<opp. h. 3.13> αὐτός, ἄναξ, πρώτιστος ἐμήσαο καὶ τέλος ἄγρης
<opp. h. 3.14> παντοίης ἀνέφηνας, ἐπ' ἰχθύσι κῆρας ὑφαίνων.
<opp. h. 3.15> Πανὶ δὲ Κωρυκίῳ βυθίην παρακάτθεο τέχνην,
<opp. h. 3.16> παιδὶ τεῷ, τὸν φασὶ Διὸς ῥυτῆρα γενέσθαι,
<opp. h. 3.17> Ζηνὸς μὲν ῥυτῆρα, Τυφαόνιον δ' ὀλετῆρα.
<opp. h. 3.18> κεῖνος γὰρ δείπνοισιν ἐπ' ἰχθυβόλοισι δολώσας
<opp. h. 3.19> σμερδαλέον Τυφῶνα παρήπαφεν, ἔκ τε βερέθρου
<opp. h. 3.20> δύμεναι εὐρωποῖο καὶ εἰς ἁλὸς ἐλθέμεν ἀκτήν:
<opp. h. 3.21> ἔνθα μιν ὀξεῖαι στεροπαὶ ῥιπαί τε κεραυνῶν
<opp. h. 3.22> ζαφλεγέες πρήνιξαν: ὁ δ' αἰθόμενος πυρὸς ὄμβροις
<opp. h. 3.23> κρᾶθ' ἑκατὸν πέτρῃσι περιστυφελίζετο πάντῃ
<opp. h. 3.24> ξαινόμενος: ξανθαὶ δὲ παρ' ἠϊόνεσσιν ἔτ' ὄχθαι
<opp. h. 3.25> λύθρῳ ἐρευθιόωσι Τυφαονίων ἀλαλητῶν.
<opp. h. 3.26> ̔Ερμεία κλυτόβουλε, σὲ δ' ἔξοχον ἱλάσκονται
<opp. h. 3.27> ἰχθυβόλοι: τῷ καί σε σὺν ἀγροίοισιν ἀΰσας
<opp. h. 3.28> δαίμοσιν εὐθήροιο μετὰ κλέος ἔρχομαι οἴμης.
<opp. h. 3.29> πρῶτα μὲν ἀσπαλιῆϊ δέμας καὶ γυῖα παρείη
<opp. h. 3.30> ἀμφότερον καὶ κραιπνὰ καὶ ἄλκιμα, μήτε τι λίην
<opp. h. 3.31> πίονα μήτε τι σαρκὶ λελειμμένα: δὴ γὰρ ἀνάγκη
<opp. h. 3.32> πολλάκι μιν κρατεροῖσιν ἀνελκομένοισι μάχεσθαι
<opp. h. 3.33> ἰχθύσιν, οἷς ὑπέροπλον ἔνι σθένος, εἰσόκεν ἅλμης
<opp. h. 3.34> μητρὸς ἐν ἀγκοίνῃσιν ἑλισσόμενοι δονέονται.
<opp. h. 3.35> χρειὼ δ' ἐκ πέτρης τε θορεῖν πέτρην τ' ἀνοροῦσαι
<opp. h. 3.36> ῥηϊδίως: χρειὼ δὲ πόνου βυθίοιο ταθέντος
<opp. h. 3.37> ῥίμφα διϊχνεῦσαι δολιχὸν πόρον ἔς τε βάθιστα
<opp. h. 3.38> δῦναι καὶ μίμνοντα μετ' οἴδμασιν ὡς ἐπὶ γαίης
<opp. h. 3.39> δηθύνειν ἔργοισι πονεύμενον, οἷς ἐνὶ πόντῳ
<opp. h. 3.40> ἄνδρες ἀεθλεύουσι ταλάφρονα θυμὸν ἔχοντες.
<opp. h. 3.41> ψυχὴν δ' ἀσπαλιεὺς πολυπαίπαλος ἠδὲ νοήμων
<opp. h. 3.42> εἴη: ἐπεὶ μάλα πολλὰ καὶ αἰόλα μηχανόωνται
<opp. h. 3.43> ἰχθύες ἐγκύρσαντες ἀνωΐστοισι δόλοισι.
<opp. h. 3.44> τολμήεις δὲ μάλιστα καὶ ἄτρομος ἠδὲ σαόφρων
<opp. h. 3.45> εἴη, μηδ' ὕπνου φιλέοι κόρον: ὀξὺ δὲ λεύσσοι
<opp. h. 3.46> ἐγρήσσων κραδίῃ τε καὶ ὄμμασι πεπταμένοισιν.
<opp. h. 3.47> εὖ δὲ φέροι καὶ χεῖμα Διὸς καὶ δίψιον ὥρην
<opp. h. 3.48> Σειρίου: ἱμείροι δὲ πόνων, ἐράοι δὲ θαλάσσης:
<opp. h. 3.49> ὧδε γὰρ εὐάγρης τε καὶ ̔Ερμείᾳ φίλος εἴη.
<opp. h. 3.50> Θήρη δ' ἑσπερίη μὲν ὀπωρινῇσιν ἐν ὥραις
<opp. h. 3.51> καρτίστη τελέθει καὶ ἑωσφόρος εὖτ' ἀνατέλλῃ:
<opp. h. 3.52> χείματι δ' ἠελίοιο βολαῖς ἅμα κιδναμένῃσι
<opp. h. 3.53> στέλλεσθαι: πᾶν δ' ἦμαρ ἐν εἴαρι τηλεθόωντι
<opp. h. 3.54> ἄγραις παντοίῃσιν ὀφέλλεται, ἦμος ἅπαντες
<opp. h. 3.55> ἔλλοπες ἠϊόνεσσιν ἐφέστιοι ἐγγύθι γαίης
<opp. h. 3.56> ἕλκονται τοκετῶν τε μόγῳ δίψῃ τ' ̓Αφροδίτης.
<opp. h. 3.57> αἰεὶ δ' εἰς ἄνεμον παπταινέμεν, ὅς κεν ἄῃσιν
<opp. h. 3.58> ἤπιος, εὐδιόων, μαλακὴν ἅλα κοῦφα κυλίνδων:
<opp. h. 3.59> λάβρους γὰρ τρομέουσι καὶ ἐχθαίρουσιν ἀήτας
<opp. h. 3.60> ἰχθύες, οὐδ' ἐθέλουσιν ὑπεὶρ ἅλα δινεύεσθαι:
<opp. h. 3.61> εὐκραεῖ δ' ἀνέμῳ περιδέξιος ἵσταται ἄγρη.
<opp. h. 3.62> πάντες δὲ πνοιῇσιν ἐναντία καὶ ῥοθίοισι
<opp. h. 3.63> πλῶτες ἁλὸς θύνουσιν, ἐπεὶ σφίσιν ὧδε κέλευθος
<opp. h. 3.64> ῥηϊτέρη στείχουσιν ἐπ' ᾐόνας, οὐδ' ὑπ' ἀνάγκης
<opp. h. 3.65> ἐξόπιθε ῥιπῇσιν ἐλαυνόμενοι μογέουσιν.
<opp. h. 3.66> ἀλλ' ἁλιεὺς στέλλοιτο λίνον πνοιῇσι πετάσσας
<opp. h. 3.67> οὔριον, ἐς Βορέην μέν, ἐπὴν Νότος ὑγρὸς ἄῃσιν:
<opp. h. 3.68> ἐς Νοτίην δὲ θάλασσαν ἐπειγομένου Βορέαο:
<opp. h. 3.69> Εὔρου δ' ἱσταμένοιο ποτὶ Ζεφύροιο κέλευθα:
<opp. h. 3.70> πρὸς δ' Εὖρον Ζέφυρος φορέοι σκάφος: ὧδε γὰρ ἑσμοὶ
<opp. h. 3.71> ἄσπετοι ἀντήσουσι καὶ εὔβολος ἔσσεται ἄγρη.
<opp. h. 3.72> τέτραχα δ' εἰναλίης θήρης νόμον ἐφράσσαντο
<opp. h. 3.73> ἰχθυβόλοι: καὶ τοὶ μὲν ἐπ' ἀγκίστροισι γάνυνται,
<opp. h. 3.74> τῶν δ' οἱ μὲν δονάκεσσιν ἀναψάμενοι δολιχοῖσιν
<opp. h. 3.75> ὁρμιὴν ἵππειον ἐΰπλοκον ἀγρώσσουσιν:
<opp. h. 3.76> οἱ δ' αὔτως θώμιγγα λινόστροφον ἐκ παλαμάων
<opp. h. 3.77> δησάμενοι πέμπουσιν: ὁ δ' ἢ καθέτοισι γέγηθεν
<opp. h. 3.78> ἢ πολυαγκίστροισιν ἀγάλλεται ὁρμιῇσι.
<opp. h. 3.79> δίκτυα δ' αὖτ' ἄλλοισι μέλει πλέον ἐντύνεσθαι:
<opp. h. 3.80> τῶν τὰ μὲν ἀμφίβληστρα, τὰ δὲ γρῖφοι καλέονται,
<opp. h. 3.81> γάγγαμά τ' ἠδ' ὑποχαὶ περιηγέες ἠδὲ σαγῆναι:
<opp. h. 3.82> ἄλλα δὲ κικλήσκουσι καλύμματα, σὺν δὲ σαγήναις
<opp. h. 3.83> πέζας καὶ σφαιρῶνας ὁμοῦ σκολιόν τε πάναγρον:
<opp. h. 3.84> μυρία δ' αἰόλα τοῖα δολορραφέων λίνα κόλπων.
<opp. h. 3.85> ἄλλοι δ' αὖ κύρτοισιν ἐπὶ φρένα μᾶλλον ἔχουσι,
<opp. h. 3.86> κύρτοις, οἵ κνώσσοντας ἑοὺς ηὔφρηναν ἄνακτας
<opp. h. 3.87> εὐκήλους: βαιῷ δὲ πόνῳ μέγα κέρδος ὀπηδεῖ.
<opp. h. 3.88> ἄλλοι δ' οὐτάζουσι τανυγλώχινι τριαίνῃ
<opp. h. 3.89> ἔλλοπας ἐκ χέρσου τε καὶ ἐκ νεός, ὡς ἐθέλουσι.
<opp. h. 3.90> τῶν πάντων καὶ μέτρον ὅσον καὶ κόσμον ἑκάστου
<opp. h. 3.91> ἀτρεκέως ἴσασιν, ὅσοι τάδε τεκταίνονται.
<opp. h. 3.92> ἰχθύσι δ' οὐκ ἄρα μοῦνον ἐπ' ἀλλήλοισι νόημα
<opp. h. 3.93> πυκνὸν ἔην καὶ μῆτις ἐπίκλοπος, ἀλλὰ καὶ αὐτοὺς
<opp. h. 3.94> πολλάκις ἐξεπάφησαν ἐπίφρονας ἀγρευτῆρας
<opp. h. 3.95> καὶ φύγον ἀγκίστρων τε βίας λαγόνας τε πανάγρων,
<opp. h. 3.96> ἤδη ἐνισχόμενοι, παρὰ δὲ φρένας ἔδραμον ἀνδρῶν,
<opp. h. 3.97> βουλῇ νικήσαντες, ἄχος δ' ἁλιεῦσι γένοντο.
<opp. h. 3.98> κεστρεὺς μὲν πλεκτῇσιν ἐν ἀγκοίνῃσι λίνοιο
<opp. h. 3.99> ἑλκόμενος δόλον οὔτι περίδρομον ἠγνοίησεν,
<opp. h. 3.100> ὕψι δ' ἀναθρώσκει, λελιημένος ὕδατος ἄκρου,
<opp. h. 3.101> ὀρθὸς ἄνω σπεύδων ὅσσον σθένος ἅλματι κούφῳ
<opp. h. 3.102> ὁρμῆσαι, βουλῆς δὲ σαόφρονος οὐκ ἐμάτησε:
<opp. h. 3.103> πολλάκι γὰρ ῥιπῇσι καὶ ὕστατα πείσματα φελλῶν
<opp. h. 3.104> ῥηϊδίως ὑπερᾶλτο καὶ ἐξήλυξε μόροιο.
<opp. h. 3.105> ἢν δ' ὅ γ' ἀνορμηθεὶς πρῶτον στόλον αὖτις ὀλίσθῃ
<opp. h. 3.106> ἐς βρόχον, οὐκέτ' ἔπειτα βιάζεται οὐδ' ἀνορούει
<opp. h. 3.107> ἀχνύμενος, πείρῃ δὲ μαθὼν ἀποπαύεται ὁρμῆς.
<opp. h. 3.108> ὡς δ' ὅτε τις νούσῳ πολυκηδέϊ δηρὸν ἀλύων
<opp. h. 3.109> πρῶτα μὲν ἱμείρων τε καὶ ἱέμενος βιότοιο
<opp. h. 3.110> πάντα μάλ' ἰητῆρσιν ἐφέσπεται, ὅσσα κέλονται
<opp. h. 3.111> ῥέζων: ἀλλ' ὅτε κῆρες ἐπικρατέωσιν ἄφυκτοι
<opp. h. 3.112> ̓́Αϊδος, οὐκέτ' ἔπειτα μέλει βίου, ἀλλὰ τανυσθεὶς
<opp. h. 3.113> κεῖται ἐπιτρέψας θανάτῳ κεκαφηότα γυῖα,
<opp. h. 3.114> ἤδη λοίσθιον ἦμαρ ὁρώμενος ἐγγύθι πότμου:
<opp. h. 3.115> ὣς ἄρα καὶ κεστρεὺς ἐδάη τέλος οἷον ἱκάνει,
<opp. h. 3.116> κεῖται δὲ προπεσών, μίμνων μόρον ἀγρευτῆρος.
<opp. h. 3.117> Μύραιναι δ' ὅτε κέν ποτ' ἐνιπλήξωσι λίνοισι,
<opp. h. 3.118> διζόμεναι βρόχον εὐρὺν ἐν ἕρκεϊ δινεύονται,
<opp. h. 3.119> τοῦ δὲ διαΐγδην ὀφίων νόμον ὁρμηθεῖσαι
<opp. h. 3.120> πᾶσαι ὀλισθηροῖσι διεξέπεσον μελέεσσι.
<opp. h. 3.121> λάβραξ δὲ πτερύγεσσι διὰ ψαμάθοιο λαχήνας
<opp. h. 3.122> βόθρον ὅσον δέξασθαι ἑὸν δέμας ἠΰτ' ἐς εὐνὴν
<opp. h. 3.123> ἐκλίνθη: καὶ τοὶ μὲν ἐπ' ἠϊόνας κατάγουσι
<opp. h. 3.124> δίκτυον ἀσπαλιῆες, ὁ δ' ἰλύϊ κείμενος αὔτως
<opp. h. 3.125> ἀσπασίως ἤλυξε καὶ ἔκφυγεν ἄρκυν ὀλέθρου.
<opp. h. 3.126> τοῖα δὲ τεχνάζει καὶ μορμύρος: εὖτ' ἂν ἐς ἄγρην
<opp. h. 3.127> φράσσηται προπεσών, ὁ δὲ δύεται ἐν ψαμάθοισι.
<opp. h. 3.128> λάβραξ δ' ἀγκίστροιο τυπεὶς εὐκαμπέος αἰχμῇ
<opp. h. 3.129> ὑψός' ἀναθρώσκων κεφαλὴν ἀζηχὲς ἐρείδει
<opp. h. 3.130> αὐτῇ ἐν ὁρμιῇ βεβιημένος, ὄφρα οἱ ἕλκος
<opp. h. 3.131> εὐρύτερόν τε γένοιτο καὶ ἐκφυγέῃσιν ὄλεθρον.
<opp. h. 3.132> τοῖα καὶ ὄρκυνοι μεγακήτεες ἐφράσσαντο:
<opp. h. 3.133> εὖτε γὰρ ἁρπάξωσι γένυν γναμπτοῖο δόλοιο,
<opp. h. 3.134> ῥίμφα τιταινόμενοι νεάτην ὑπὸ βύσσαν ἵενται,
<opp. h. 3.135> χεῖρα βιαζόμενοι θηρήτορος: ἢν δ' ἀνύσωσιν
<opp. h. 3.136> ἐς πέδον, αὐτίκ' ἔπειτα κάρη θείνοντες ἐς οὖδας
<opp. h. 3.137> ὠτειλὴν ἔρρηξαν, ἀποπτύουσι δ' ἀκωκήν.
<opp. h. 3.138> ἀλλ' ὁπόταν καθέτοισι πελώριοι ἀμφιχάνωσιν
<opp. h. 3.139> ἰχθύες, οἷα βοῶν τε πέλει προβάτων τε γένεθλα
<opp. h. 3.140> ἢ βατὶς ἢ καὶ ὄνων νωθρὸν γένος, οὐκ ἐθέλουσιν
<opp. h. 3.141> ἕσπεσθαι, ψαμάθοισι δ' ἐπὶ πλατὺ σῶμα βαλόντες
<opp. h. 3.142> ἀθρόοι ἐμβαρύθουσι, μόγον θ' ἁλιεῦσιν ἔθηκαν.
<opp. h. 3.143> πολλάκι δ' ἐξώλισθον ἀπ' ἀγκίστροιο λυθέντες.
<opp. h. 3.144> Λαιψηραὶ δ' ἀμίαι καὶ ἀλώπεκες εὖτ' ἂν ἔχωνται,
<opp. h. 3.145> εὐθὺς ἄνω σπεύδουσιν ὑποφθαδόν, αἶψα δὲ μέσσην
<opp. h. 3.146> ὁρμιὴν ὑπ' ὀδοῦσι διέτμαγον ἠὲ καὶ ἄκρας
<opp. h. 3.147> χαίτας: τοὔνεκα τῇσιν ἐχαλκεύσανθ' ἁλιῆες
<opp. h. 3.148> καυλὸν ἐπ' ἀγκίστρῳ δολιχώτερον, ἄρκος ὀδόντων.
<opp. h. 3.149> ναὶ μὴν καὶ νάρκη σφέτερον νόον οὐκ ἀπολείπει
<opp. h. 3.150> πληγῇ ἀνιάζουσα: τιταινομένη δ' ὀδύνῃσιν
<opp. h. 3.151> ὁρμιῇ λαγόνας προσπτύσσεται: αἶψα δὲ χαίτης
<opp. h. 3.152> ἱππείης δόνακός τε διέδραμεν ἔς θ' ἁλιῆος
<opp. h. 3.153> δεξιτερὴν ἔσκηψε φερώνυμον ἰχθύος ἄλγος:
<opp. h. 3.154> πολλάκι δ' ἐκ παλάμης κάλαμος φύγεν ὅπλα τε θήρης.
<opp. h. 3.155> τοῖος γὰρ κρύσταλλος ἐνίζεται αὐτίκα χειρί.
<opp. h. 3.156> σηπίαι αὖ τοίῃσι δολοφροσύνῃσι μέλονται.
<opp. h. 3.157> ἔστι τις ἐν μήκωσι θολὸς κείνῃσι πεπηγὼς
<opp. h. 3.158> κυάνεος, πίσσης δνοφερώτερος, ἀχλύος ὑγρῆς
<opp. h. 3.159> φάρμακον ἀπροτίοπτον, ὅ τε σφίσιν ἄλκαρ ὀλέθρου
<opp. h. 3.160> ἐντρέφεται: τὰς δ' εὖτ' ἂν ἕλῃ φόβος, αὐτίκα κείνου
<opp. h. 3.161> ὀρφναίας ῥαθάμιγγας ἀνήμεσαν, ἀμφὶ δὲ πόντου
<opp. h. 3.162> πάντα πέριξ ἐμίηνε καὶ ἠμάλδυνε κέλευθα
<opp. h. 3.163> ἰχὼρ ἀχλυόεις, ἀνὰ δ' ἔτραπε πᾶσαν ὀπωπήν:
<opp. h. 3.164> αἱ δὲ διὰ θολόεντος ἄφαρ φεύγουσι πόροιο
<opp. h. 3.165> ῥηϊδίως καὶ φῶτα καὶ εἴ ποθι φέρτερον ἰχθύν.
<opp. h. 3.166> ταῖς δ' ἴσα τεχνάζουσι καὶ ἠερόφοιτα γένεθλα
<opp. h. 3.167> τευθίδος: οὐ δ' ἄρα τῇσι μέλας θολὸς ἀλλ' ὑπερευθὴς
<opp. h. 3.168> ἐντρέφεται, μῆτιν δὲ πανείκελον ἐντύνονται.
<opp. h. 3.169> Τοίοις μὲν φρονέουσι νοήμασιν: ἀλλὰ καὶ ἔμπης
<opp. h. 3.170> ὄλλυνται πυκινῇσιν ἐπιφροσύναις ἁλιήων.
<opp. h. 3.171> τοὺς μὲν δὴ πελάγεσσιν ἐν ἠλιβάτοισι θέοντας
<opp. h. 3.172> ῥηϊδίως ἐρύουσιν: ἐπεὶ σφίσιν οὔτι νόημα
<opp. h. 3.173> ποικίλον: ἤδη γάρ τις ἐπέσπασε καὶ κρομύοισι
<opp. h. 3.174> γυμνοῖς τ' ἀγκίστροισιν ἑλὼν πελαγοστρόφον ἰχθύν.
<opp. h. 3.175> ὅσσοι δ' αὖ γαίης ἁλιερκέος ἄγχι νέμονται,
<opp. h. 3.176> τοῖσι μὲν ὀξύτερος πέλεται νόος, ἀλλὰ καὶ αὐτῶν
<opp. h. 3.177> βαιοὶ μὲν καρῖσιν ἀφαυροτέραις ἐρύονται,
<opp. h. 3.178> πουλυπόδων θυσάνοις ἢ καρκίνῳ ἀμφιχανόντες
<opp. h. 3.179> καρκινάσιν τ' ὀλίγῃσι καὶ εἰ κρέας ἁλμυρὸν ἅπτοις
<opp. h. 3.180> πετραίαις θ' ἑλμῖσι καὶ ὅττι τοι ἄγχι παρείη
<opp. h. 3.181> ἰχθυόεν: βαιοὺς δ' ἐπὶ μείζοσιν ὁπλίζοιο:
<opp. h. 3.182> δείπνοις γὰρ γελόωντες ἐπισπεύδουσιν ὄλεθρον:
<opp. h. 3.183> ἦ γὰρ ἀεὶ πλωτῶν σιφλὸν γένος θεόντων.
<opp. h. 3.184> θύννον μὲν κορακῖνος ἄγει, λάβρακα δὲ καρὶς
<opp. h. 3.185> πιαλέη, χάννος δὲ φίλον φάγροισι δέλετρον
<opp. h. 3.186> καὶ βῶκες συνόδοντι καὶ ἱππούροισιν ἴουλοι:
<opp. h. 3.187> τρίγλη δ' ὀρφὸν ἔπεφνε καὶ ἔσπασε κιρρίδα πέρκη,
<opp. h. 3.188> μαινίδι δὲ χρύσοφρυς ἀνέλκεται: αὐτὰρ ἀνιγραὶ
<opp. h. 3.189> μύραιναι μετὰ σάρκας ἐπειγόμεναι φορέονται
<opp. h. 3.190> πουλυπόδων: ὅσσοι δὲ δέμας περίμετρον ἔχουσι,
<opp. h. 3.191> θύννῳ μὲν κὲν κάλλιχθυς ἰαίνεται, αὐτὰρ ὀνίσκοις
<opp. h. 3.192> ὄρκυνος, λάβρακα δ' ἐπ' ἀνθίῃ ὁπλίζοιο,
<opp. h. 3.193> ἵππουρον ξιφίῃ, γλαύκῳ δ' ἔπι κεστρέα πείροις:
<opp. h. 3.194> ἄλλῳ δ' ἀλλοίην γενεὴν ἐπιτεχνάζοιο,
<opp. h. 3.195> κρέσσονι χειροτέρην: ἐπεὶ ἦ μάλα πάντες ἔασιν
<opp. h. 3.196> ἀλλήλοις φορβή τε φίλη καὶ λίχνος ὄλεθρος.
<opp. h. 3.197> ὣς οὐδὲν λιμοῖο κακώτερον οὐδὲ βαρείης
<opp. h. 3.198> γαστέρος, ἣ κρατέει μὲν ἐν ἀνθρώποισιν ἀπηνὴς
<opp. h. 3.199> καὶ χαλεπὴ δέσποινα συνέστιος, οὔποτε δασμῶν
<opp. h. 3.200> ληθομένη, πολλοὺς δὲ παρασφήλασα νόοιο
<opp. h. 3.201> εἰς ἄτην ἐνέηκε καὶ αἴσχεσιν ἐγκατέδησε:
<opp. h. 3.202> γαστὴρ δὲ θήρεσσι καὶ ἑρπυστῆρσιν ἀνάσσει
<opp. h. 3.203> ἠερίῃς τ' ἀγέλῃσι, τὸ δὲ πλέον ἐν νεπόδεσσι
<opp. h. 3.204> κάρτος ἔχει: κείνοις γὰρ ἀεὶ μόρος ἔπλετο γαστήρ.
<opp. h. 3.205> ̓Ανθιέων δὲ πρῶτα περίφρονα πεύθεο θήρην,
<opp. h. 3.206> οἵην ἡμετέρης ἐρικυδέος ἐντύνονται
<opp. h. 3.207> πάτρης ἐνναετῆρες ὑπὲρ Σαρπηδόνος ἀκτῆς
<opp. h. 3.208> ὅσσοι θ' ̔Ερμείαο πόλιν, ναυσίκλυτον ἄστυ
<opp. h. 3.209> Κωρύκιον, ναίουσι καὶ ἀμφιρύτην ̓Ελεοῦσαν.
<opp. h. 3.210> πέτρας μὲν κείνας τεκμαίρεται ἐγγύθι γαίης
<opp. h. 3.211> ἴδρις ἀνήρ, οἵῃσιν ὑπ' ἀνθίαι αὐλίζονται,
<opp. h. 3.212> ἀντροφυεῖς, κευθμῶσι διαρρῶγας θαμέεσσι:
<opp. h. 3.213> δουρὶ δ' ἀναπλώσας πινάκων ἐριηχέα τεύχει
<opp. h. 3.214> δοῦπον ἐπικροτέων: πατάγῳ θ' ἐπιτέρπεται ἦτορ
<opp. h. 3.215> ἀνθιέων: καί πού τις ἀνέδραμεν αὐτίκα λίμνης,
<opp. h. 3.216> παπταίνων ἄκατόν τε καὶ ἀνέρα: τῷ δ' ἄρ' ἑτοίμας
<opp. h. 3.217> πέρκας εὐθὺς ἵησιν ἐν οἴδμασιν ἢ κορακίνους
<opp. h. 3.218> ἀσπαλιεύς, πρώτης ὀρέγων ξεινήϊα φορβῆς.
<opp. h. 3.219> αὐτὰρ ὅ γ' ἁρπάγδην κεχαρημένος εἰλαπινάζει
<opp. h. 3.220> δαῖτα φίλην σαίνει τε δολόφρονα θηρητῆρα.
<opp. h. 3.221> ὡς δὲ φιλοξείνοιο μετ' ἀνέρος οἰκία κέλσῃ
<opp. h. 3.222> κλεινὸς ἀνὴρ ἢ χειρὸς ἐν ἔργμασιν ἠὲ νόοιο,
<opp. h. 3.223> ἀσπασίως δ' ὅ μιν εἶδεν ἐφέστιον, εὖ δέ ἑ δώροις
<opp. h. 3.224> εὖ τέ μιν εἰλαπίναις τε φιλοφροσύναις τ' ἀγαπάζει
<opp. h. 3.225> παντοίαις: ἄμφω δὲ γεγηθότες ἀμφὶ τραπέζῃ
<opp. h. 3.226> τέρπονται κρητῆρος ἀμοιβαίοις δεπάεσσιν:
<opp. h. 3.227> ὣς ὁ μὲν ἀσπαλιεὺς κεχαρημένος ἐλπωρῇσι
<opp. h. 3.228> μειδιάᾳ, δείπνοις δὲ νέοις ἐπιτέρπεται ἰχθύς.
<opp. h. 3.229> ἔνθεν ἔπειθ' ὁ μὲν αἰὲν ἐπημάτιος ποτὶ πέτρην
<opp. h. 3.230> στέλλεται, οὐδ' ἀνίησιν ἑὸν πόνον οὐδ' ἀπολείπει
<opp. h. 3.231> δαῖτα φέρων: οἱ δ' αὐτίκ' ἀολλέες ἀμφαγέρονται
<opp. h. 3.232> δαιτυμόνες κατὰ χῶρον, ἅτε κλητῆρος ἄγοντος.
<opp. h. 3.233> αἰεὶ δὲ πλεόνεσσιν ἑτοιμοτέροις τε παρίσχει
<opp. h. 3.234> φορβὴν ἁρπαλέην: οὐδέ σφισιν ἄλλα κέλευθα
<opp. h. 3.235> οὐδ' ἄλλοι κεεθμῶνες ἐνὶ φρεσίν, ἀλλὰ μένοντες
<opp. h. 3.236> αὐτοῦ δηθύνουσιν, ἅτε σταθμοῖσι νομήων
<opp. h. 3.237> πώεα χειμερίοισιν ἐν ἤμασιν αὐλίζονται,
<opp. h. 3.238> οὐδ' ὀλίγον σηκοῖο λιλαιόμενα προνέεσθαι.
<opp. h. 3.239> οἱ δ' ὅτ' ἐσαθρήσωσιν ἀειρομένην ἀπὸ χέρσου
<opp. h. 3.240> σπερχομένην τ' ἐλάταις ἄκατον τρόφον, αὐτίκα πάντες
<opp. h. 3.241> ὀρθοὶ καγχαλόωντες ὑπεὶρ ἅλα δινεύοντες
<opp. h. 3.242> ἱμερόεν παίζουσι καὶ ἀντιόωσι τιθήνῃ.
<opp. h. 3.243> ὡς δ' ὁπότ' ἀπτήνεσσι φέρῃ βόσιν ὀρταλίχοισι
<opp. h. 3.244> μήτηρ, εἰαρινοῦ ζεφύρου πρωτάγγελος ὄρνις,
<opp. h. 3.245> οἱ δ' ἁπαλὸν τρύζοντες ἐπιθρώσκουσι καλιῇ
<opp. h. 3.246> γηθόσυνοι περὶ μητρὶ καὶ ἱμείροντες ἐδωδῆς
<opp. h. 3.247> χεῖλος ἀναπτύσσουσιν, ἅπαν δ' ἐπὶ δῶμα λέληκεν
<opp. h. 3.248> ἀνδρὸς ξεινοδόκοιο λίγα κλάζουσα νεοσσοῖς:
<opp. h. 3.249> ὣς οἵ γε θρεπτῆρος ἐναντίον ἐρχομένοιο
<opp. h. 3.250> γηθόσυνοι θρώσκουσι, χοροιτύπον ὥστ' ἀνὰ κύκλον.
<opp. h. 3.251> τοὺς δ' ἁλιεὺς βρώμῃσιν ἐπασσυτέρῃσι λιπαίνων
<opp. h. 3.252> χειρί τ' ἐπιψαύων χειρός τ' ἄπο δῶρα τιταίνων
<opp. h. 3.253> πρηΰνει φίλον ἦτορ: ἄφαρ δέ οἱ ἠΰτ' ἄνακτι
<opp. h. 3.254> πείθονται, καὶ χειρὸς ὅπη νεύσειε μύωπι
<opp. h. 3.255> ῥίμφα διαΐσσουσιν: ὁ δ' ἄλλοτε νηὸς ὄπισθεν
<opp. h. 3.256> ἄλλοτε δὲ πρόσσω, ποτὲ δὲ σχεδὸν ἠπείροιο
<opp. h. 3.257> πέμπει δεξιτερήν: τοὺς δ' ὄψεαι ἠΰτε παῖδας
<opp. h. 3.258> ἀνδρὸς ἐπιφροσύνῃσι παλαισμοσύνης ἀνὰ χῶρον
<opp. h. 3.259> τῇ καὶ τῇ θύνοντας, ἐπίσκοπος ἔνθα κελεύει.
<opp. h. 3.260> ἀλλ' ὅτε οἱ κομιδῆς μὲν ἅλις, θήρη δὲ μέληται,
<opp. h. 3.261> δή ῥα τόθ' ὁρμιὴν μὲν ἀναψάμενος χερὶ λαιῇ
<opp. h. 3.262> ἕζεται, ἀγκίστρου δὲ βέλος κρατερόν τε θοόν τε
<opp. h. 3.263> ὁπλίζει, καὶ τοὺς μὲν ἀπέτραπε χειρὶ κελεύων
<opp. h. 3.264> πάντας ὁμῶς ἢ λᾶαν ἑλὼν ἔρριψε καθ' ὕδωρ:
<opp. h. 3.265> οἱ δ' ἐπὶ τῷ δύνουσιν, ὀϊόμενοι βόσιν εἶναι:
<opp. h. 3.266> τῶν δ' ἕνα μοῦνον ἔλειπεν ἀπόκριτον, ὅν κ' ἐθέλῃσι,
<opp. h. 3.267> δύσμορον, ὑστατίοισι κεχαρμένον ἐν δείπνοισι:
<opp. h. 3.268> ἄγκιστρον μὲν ὄρεξεν ὑπεὶρ ἁλός: αὐτὰρ ὅ γ' ἄτην
<opp. h. 3.269> καρπαλίμως ἥρπαξεν, ὁ δ' ἔσπασεν ἀμφοτέρῃσι
<opp. h. 3.270> θερμὸς ἀνήρ, ὠκεῖαν ἑλὼν καὶ ἐπίκλοπον ἄγρην:
<opp. h. 3.271> λήθει δ' ἀνθιέων ἄλλον χορόν: ἤν γὰρ ἴδωνται
<opp. h. 3.272> ἢ σμαραγὴν ἀΐωσι δυσαγρέος ἑλκομένοιο,
<opp. h. 3.273> οὐκέτι οἱ τόσα δεῖπνα παρέσσεται, ὥς κεν ἵκοιντο
<opp. h. 3.274> αὖτις ὑποτροπάδην, ἀπὸ δ' ἔπτυσαν ἐχθήραντες
<opp. h. 3.275> καὶ κομιδὴν καὶ χῶρον ὀλέθριον: ἀλλά τις εἴη
<opp. h. 3.276> ἴφθιμος, κρατερῶς δὲ βιησάμενός μιν ἀνέλκοι,
<opp. h. 3.277> ἢ καὶ δεύτερος ἄλλος ἐφαπτέσθω καμάτοιο:
<opp. h. 3.278> ὧδε γὰρ οὐ φρονέοντες ἑὴν δολομήχανον ἄτην
<opp. h. 3.279> αὐτοὶ πιανθέντες ἐοικότα πιαίνουσιν:
<opp. h. 3.280> αἰεὶ δ', εὖτ' ἐθέλῃσθα, παρέσσεται εὔστοχος ἄγρη.
<opp. h. 3.281> ἄλλοι δ' ἰφθίμῳ τε βίῃ καὶ κάρτεϊ γυίων
<opp. h. 3.282> πειθόμενοι μέγαν ἆθλον ἐπ' ἀνθίῃ ὁπλίζονται,
<opp. h. 3.283> οὐ φιλίην, οὐ σῖτα πονεύμενοι, ἀλλ' ἐς ἀκωκὴν
<opp. h. 3.284> ἀγκίστρου σπεύδουσι καὶ ἠνορέῃ βιόωνται.
<opp. h. 3.285> χαλκοῦ μὲν σκληροῖο τετυγμένον ἠὲ σιδήρου
<opp. h. 3.286> ἄγκιστρον πέλεται, δίχα δὲ γλωχῖνες ἔχουσιν
<opp. h. 3.287> ἀμφίδυμοι μέγα πεῖσμα λινόστροφον: ἀμφὶ δ' ἄρ' αὐτῷ
<opp. h. 3.288> λάβρακα ζώοντα παρήλασαν, εἴ σφι παρείη:
<opp. h. 3.289> εἰ δὲ θάνοι, τάχα οἵ τις ὑπὸ στόμα θῆκε μόλιβδον,
<opp. h. 3.290> δελφῖν' ὃν καλέουσιν: ὁ δὲ βρίθοντι μολίβδῳ
<opp. h. 3.291> κλίνει τ' ἀγκλίνει τε κάρη ζώοντι ἐοικώς.
<opp. h. 3.292> θώμιξ δὲ κρατερή τε καὶ εὔπλοκος: ἀλλ' ὅτε δοῦπον
<opp. h. 3.293> ἀνθίαι εἰσαΐοντες ἀναθρώξωσι θαλάσσης,
<opp. h. 3.294> ἄλλοις μὲν μέλεται κώπης πόνος, αὐτὰρ ὅ γ' ἄκρης
<opp. h. 3.295> ἐκ πρύμνης ἁλιεὺς δόλον ἀγκύλον εἰς ἅλα πέμπει,
<opp. h. 3.296> ἦκ' ἀναδινεύων: οἱ δ' αὐτίκα πάντες ἕπονται
<opp. h. 3.297> νηΐ τε καὶ φεύγοντι δεδορκότες εἴκελον ἰχθὺν
<opp. h. 3.298> σπεύδοντες μετὰ δαῖτα παραφθαδὸν ἀΐσσουσιν
<opp. h. 3.299> ἀλλήλων: φαίης κεν ἐπ' ἀνέρα δήϊον ἄνδρα
<opp. h. 3.300> γούνατ' ἐλαφρίζειν πεφοβημένον: οἱ δ' ἄρα νίκης
<opp. h. 3.301> ἐσθλῆς ἱμείρουσιν: ὁ δ' ἔξοχον ὅν κεν ἴδηται
<opp. h. 3.302> ἀσπαλιεύς, τῷ δαῖτα παρέσχεθεν: αὐτὰρ ὁ λάβρως
<opp. h. 3.303> δῶρα χανὼν δύσδωρα μετέδραμεν: ἔνθεν ἔπειτα
<opp. h. 3.304> ἀλκὴν ἀμφοτέρων θηήσεαι, οἷος ἄεθλος
<opp. h. 3.305> μαρναμένων ἀνδρός τε καὶ ἰχθύος ἑλκομένοιο:
<opp. h. 3.306> τοῦ μὲν γὰρ σθεναροί τε βραχίονες ἠδὲ μέτωπα
<opp. h. 3.307> ὦμοί τ' αὐχένιοί τε παρασφύριοί τε τένοντες
<opp. h. 3.308> ἀλκῇ κυμαίνουσι καὶ ἠνορέῃ τανύονται:
<opp. h. 3.309> αὐτὰρ ὅ γ' ἀσχαλόων ὀδύνης ὕπο μάρναται ἰχθύς,
<opp. h. 3.310> ἕλκων αὖ ἐρύοντα, βιώμενος εἰς ἅλα δῦναι,
<opp. h. 3.311> ἄσχετα μαιμώων: ὁ δὲ κέκλεται ἄνδρας ἑταίρους
<opp. h. 3.312> ἐμπίπτειν ἐλάτῃσι: διωκομένης δ' ἀκάτοιο
<opp. h. 3.313> ἔμπαλιν ἐκ πρύμνης ὅλος ἕλκεται ἰχθύος ὁρμῇ:
<opp. h. 3.314> κλάζει δ' ὁρμιή, χειρὸς δ' ἀπολείβεται αἷμα
<opp. h. 3.315> πριομένης: ὁ δ' ἄρ' οὔτι βαρύν μεθίησιν ἀγῶνα.
<opp. h. 3.316> ὡς δὲ δύω μεμαῶτες ὑπέρβιοι ἀνέρες ἀλκὴν
<opp. h. 3.317> ἅμματ' ἐπ' ἀλλήλοισι τιταινόμενοι βιόωνται
<opp. h. 3.318> ἑλκῦσαι, ῥιπῇσιν ὀπισθοφόροις ἐρύοντες,
<opp. h. 3.319> δηρόν τ' ἀμφότεροι καμάτων ἴσα μέτρα φέροντες
<opp. h. 3.320> ἐμμενέως ἕλκουσι καὶ ἐμμενέως ἐρύονται:
<opp. h. 3.321> ὣς τοῖς, ἰχθυβόλῳ τε καὶ ἰχθύϊ, νεῖκος ὄρωρε,
<opp. h. 3.322> τοῦ μὲν ἀπαΐξαι, τοῦ δ' ἑλκέμεν ἱμείροντος.
<opp. h. 3.323> οὐ μέν μιν λείπουσιν ἐν ἄλγεσιν ἰχθύες ἄλλοι
<opp. h. 3.324> ἀνθίαι ἀλλ' ἐθέλουσιν ἀμυνέμεν, ἐν δέ οἱ αὐτῷ
<opp. h. 3.325> νῶτα βίῃ χρίμπτουσι καὶ ἐμπίπτουσιν ἕκαστος,
<opp. h. 3.326> ἄφρονες, οὐδ' ἐνόησαν ἑὸν τείροντες ἑταῖρον.
<opp. h. 3.327> πολλάκι καὶ θώμιγγα λιλαιόμενοι γενύεσσι
<opp. h. 3.328> ῥῆξαι ἀμηχανόωσιν, ἐπεὶ στόμα τοῖσιν ἄοπλον.
<opp. h. 3.329> ὀψὲ δέ μιν καμάτῳ τε καὶ ἄλγεσι μοχθίζοντα
<opp. h. 3.330> πυκναῖς τ' εἰρεσίῃσι βιώμενος ἔσπασεν ἀνήρ:
<opp. h. 3.331> εἰ δ' ἄρα οἱ καὶ τυτθὸν ὑπείξεται, οὔ μιν ἔπειτα
<opp. h. 3.332> ἐλεύσει: τοῖον γὰρ ὑπερφίαλον σθένος αὐτῷ.
<opp. h. 3.333> πολλάκι δ' ὀξύπρωρον ὑπὲρ ῥάχιν ἔτμαγε δάψας
<opp. h. 3.334> ὁρμιήν, ἀπὸ δ' ᾖξε λιπὼν κενὸν ἀγρευτῆρα.
<opp. h. 3.335> τοῖον καὶ κάλλιχθυς ἔχει σθένος ἠδὲ γενέθλη
<opp. h. 3.336> ὀρκύνων ὅσσοι τε δέμας κητώδεες ἄλλοι
<opp. h. 3.337> πλάζονται: τοίοις δὲ βραχίοσιν ἀγρώσσονται.
<opp. h. 3.338> ἄλλους δ' αὖ βρώμῃσι καὶ εἰλαπίνῃσι δολώσας
<opp. h. 3.339> ἀγρώσσει ἁλιεύς: ἀγαθὸς δέ οἱ ἔσσεται ἰχθὺς
<opp. h. 3.340> κάνθαρος, ὃς πέτρῃσιν ἀεὶ λεπρῇσι γέγηθε.
<opp. h. 3.341> κύρτον δὲ πλέξαιο περίδρομον ὅττι μέγιστον,
<opp. h. 3.342> τεύχων ἢ σπάρτοισιν ̓Ιβηρίσιν ἠὲ λύγοισι,
<opp. h. 3.343> ῥάβδους ἀμφιβαλών: λευρὴ δέ οἱ εἴσοδος ἔστω
<opp. h. 3.344> γαστήρ τ' εὐρυχανής: δέλεαρ δέ οἱ ἔνδον ἐνείης
<opp. h. 3.345> πούλυπον ἑρπυστὴν ἢ κάραβον, ἐκ πυρὸς ἄμφω
<opp. h. 3.346> ὀπταλέους: κνίσση γὰρ ἐφέλκεται ἰχθύας εἴσω.
<opp. h. 3.347> ὧδε μὲν ἐντύνας πλεκτὸν δόλον ἐγγύθι πέτρης
<opp. h. 3.348> δόχμιον ἀγκλίνοις, ὕφαλον λόχον: αὐτίκα δ' ὀδμὴ
<opp. h. 3.349> κάνθαρον ὀτρυνέει τε καὶ ἵξεται ἔνδοθι κύρτου,
<opp. h. 3.350> οὐ μάλα θαρσαλέος πρώτην ὁδόν, ἀλλὰ τάχιστα
<opp. h. 3.351> δαισάμενος παλίνορσος ἀπέδραμεν: ἔνθεν ἔπειτα
<opp. h. 3.352> κυρτεὺς μὲν κείνοισιν ἀεὶ νεοτερπέα φορβὴν
<opp. h. 3.353> ἐντίθεται: τοὺς δ' αἶψα δυσώνυμος ἐντὸς ἀγείρει
<opp. h. 3.354> γαστήρ, ἄλλον δ' ἄλλος ἄγει σύνδορπον ἑταῖρον.
<opp. h. 3.355> ἤδη δ' ἀτρομέοντες ἀολλέες ἔνδοθι κύρτου
<opp. h. 3.356> ἀγρόμενοι πρόπαν ἦμαρ ἐνήμενοι, ὥστε μέλαθρον
<opp. h. 3.357> κτησάμενοι, μίμνουσι, κακὴν δ' εὕροντο καλιήν.
<opp. h. 3.358> ὡς δ' ὁπότ' ὀρφανικοῖο μετ' ἠιθέοιο μέλαθρον
<opp. h. 3.359> οὔτι σαοφροσύνῃσι μεμηλότες ἥλικες ἄλλοι
<opp. h. 3.360> κλητοί τ' αὐτόμολοί τε πανήμεροι ἀγερέθωνται,
<opp. h. 3.361> κτῆσιν ἀεὶ κείροντες ἀσημάντοιο δόμοιο,
<opp. h. 3.362> οἷα νέους ἀνίησι χαλίφρονας ἄκριτος ἥβη,
<opp. h. 3.363> ἐν δὲ κακοφροσύνῃσι κακὴν εὕραντο τελευτήν:
<opp. h. 3.364> ὣς τοῖς ἀγρομένοισι παρασχεδὸν ἵσταται ἄτη.
<opp. h. 3.365> ἡνίκα γὰρ πολλοί τε καὶ εὐλιπέες τελέθωσι,
<opp. h. 3.366> δὴ τότ' ἀνὴρ κύρτοιο περὶ στόμα πῶμα καλύπτει
<opp. h. 3.367> εὖ ἀραρός: τοὺς δ' ἔνδον ἐν ἕρκεϊ πεπτηῶτας
<opp. h. 3.368> ὑστάτιον κνώσσοντας ἀνείρυσεν: ὀψὲ δ' ὄλεθρον
<opp. h. 3.369> φρασσάμενοι σπαίρουσι καὶ ἐκδῦναι μεμάασι,
<opp. h. 3.370> νήπιοι, οὐδ' ἔτι κύρτον ὁμῶς εὔοικον ἔχουσιν.
<opp. h. 3.371> ̓́Αδμωσιν δ' ἐπὶ κύρτον ὀπωρινὸν ὁπλίζονται
<opp. h. 3.372> ὀΐσυνον, μέσσοισι δ' ἐν οἴδμασιν ὁρμίζουσι,
<opp. h. 3.373> νέρθεν ἀναψάμενοι τρητὸν λίθον εὐναστῆρα:
<opp. h. 3.374> φελλοὶ δ' ὀχμάζουσιν ἄνω δόλον: ἐν δέ οἱ αἰεὶ
<opp. h. 3.375> τέσσαρας ἀκταίους διεροὺς κάχληκας ἱεῖσι:
<opp. h. 3.376> τοῖς δὲ διαινομένοισι περιτρέφεται γλαγόεσσα
<opp. h. 3.377> μύξα θαλασσαίη, τῆς ἵμερος ἰχθύας ἕλκει
<opp. h. 3.378> βαιούς, οὐτιδανούς, λίχνον γένος: οἱ δ' ἀγέρονται
<opp. h. 3.379> κύρτον ἐπυπροθέοντες ἐν ἀγκοίνῃς τε μένουσιν.
<opp. h. 3.380> ἄδμωες δ' ὁρόωντες ἔσω κοίλοιο μυχοῖο
<opp. h. 3.381> ἀγρομένους τάχα πάντες ἐπί σφισιν ὡρμήθησαν,
<opp. h. 3.382> δαιτὸς ἐελδόμενοι: τοὺς δ' οὐ κίχον, ἀλλ' ὑπόλισθον
<opp. h. 3.383> ῥηϊδίως: οἱ δ' οὔτι καὶ ἱέμενοί περ ἔχουσιν
<opp. h. 3.384> αὖτις ὑπεκδῦναι πλεκτὸν λόχον, ἀλλ' ἑτέροισι
<opp. h. 3.385> πήματα πορσύνοντες ἐπί σφισιν εὗρον ὄλεθρον.
<opp. h. 3.386> ὡς δέ τις ἐν ξυλόχοισιν ὀρέστερος ἀγροιώτης
<opp. h. 3.387> θηρὶ πάγην ἤρτυνεν, ἀπηνέϊ δ' ἔνδοθι θυμῷ
<opp. h. 3.388> δῆσε κυνὸς σφίγγων ἄπο μήδεα: τοῦ δ' ὀδύνῃσιν
<opp. h. 3.389> ἠχήεις ὀρυμαγδὸς ἀπόπροθι τειρομένοιο
<opp. h. 3.390> ἔρχεται, ἀμφὶ δέ οἱ στένεται δρίος: ἡ δ' ἀΐουσα
<opp. h. 3.391> πόρδαλις ἰάνθη τε καὶ ἔσσυται, ἴχνος ἀϋτῆς
<opp. h. 3.392> μαιομένη: τάχα δ' ἷξε καὶ ἔνθορε: τὸν μὲν ἔπειτα
<opp. h. 3.393> ὑψός' ἀναρπάζει κρυπτὸς δόλος, ἡ δ' ἐνὶ βόθρῳ
<opp. h. 3.394> εἰλεῖται προπεσοῦσα, μέλει δέ οἱ οὐκέτι δαιτός,
<opp. h. 3.395> ἀλλὰ φόβου: τῇ δ' οὔτις ὑπέκδυσίς ἐστιν ἑτοίμη:
<opp. h. 3.396> τοῖα καὶ ἄδμωες δειλοὶ πάθον, ἀντὶ δὲ φορβῆς
<opp. h. 3.397> πότμον ἐφωρμήσαντο καὶ ̓́Αϊδος ἕρκος ἄφυκτον.
<opp. h. 3.398> καὶ μέν τις θρίσσῃσιν ὁμῶς καὶ χαλκίσιν ἄγρην
<opp. h. 3.399> φράσσατ' ὀπωρινήν, καὶ λαρινὸν εἷλε καὶ ἔθνη
<opp. h. 3.400> τραχούρων, κύρτον μὲν ὑπὸ σπάρτοισιν ὑφήνας
<opp. h. 3.401> εὐπαγέως, φρυκτῶν δ' ὀρόβων ἐνεθήκατο μάζαν,
<opp. h. 3.402> οἴνῳ μυδαλέην εὐώδεϊ, μίξε δὲ κούρης
<opp. h. 3.403> δάκρυον ̓Ασσυρίης Θειαντίδος, ἥν ποτέ φασι
<opp. h. 3.404> πατρὸς ἐρασσαμένην δυσμήχανον ἔργον ἀνύσσαι
<opp. h. 3.405> ἐλθεῖν τ' ἐς φιλότητα χολωσαμένης ̓Αφροδίτης:
<opp. h. 3.406> ἀλλ' ὅτε μιν καὶ δένδρον ἐπώνυμον ἐρρίζωσεν
<opp. h. 3.407> αἶσα θεῶν, γοάει τε καὶ ἣν ὀλοφύρεται ἄτην,
<opp. h. 3.408> δάκρυσι δευομένη λέκτρου χάριν: ἧς ἐνιμίσγων
<opp. h. 3.409> θεῖον ὀπὸν κύρτον μὲν ἐνορμίζει ῥοθίοισιν,
<opp. h. 3.410> ὀδμὴ δ' αἶψα θάλασσαν ἐπέδραμε λειριόεσσα,
<opp. h. 3.411> κικλήσκους' ἀγέλας πολυειδέας: οἱ δ' ἐφέπονται
<opp. h. 3.412> πνοιῇ νηδυμίῃ δεδονημένοι, ὦκα δὲ κύρτος
<opp. h. 3.413> πίμπλαται, ἀγρευτῆρι φέρων εὔθηρον ἀμοιβήν.
<opp. h. 3.414> Σάλπαι δ' ἰκμαλέοις μὲν ἀεὶ φύκεσσι μάλιστα
<opp. h. 3.415> τέρπονται, κείνῃ δὲ καὶ ἀγρώσσονται ἐδωδῇ.
<opp. h. 3.416> πλώει μὲν προτέροισιν ἐν ἤμασιν εἰς ἕνα χῶρον
<opp. h. 3.417> ἀσπαλιεύς, αἰεὶ δὲ μετ' οἴδμασι λᾶας ἵησι
<opp. h. 3.418> χερμάδας, ἁψάμενος πέρι φύκια τηλεθόωντα.
<opp. h. 3.419> ἀλλ' ὅτε δὴ πέμπτη μὲν ἴδῃ πόνον ἠριγένεια
<opp. h. 3.420> σάλπαι δ' ἀγρόμεναι κεῖνον πόρον ἀμφινέμωνται,
<opp. h. 3.421> τῆμος ἐπεντύνει κύρτου δόλον: ἐν δέ οἱ εἴσω
<opp. h. 3.422> φύκεσιν εἰλομένους λᾶας βάλεν, ἀμφὶ δὲ ποίας
<opp. h. 3.423> εἰναλίας στομίοισιν ἐδήσατο, τῇσι γάνυνται
<opp. h. 3.424> σάλπαι τ' ἠδ' ὅσσοι βοτανηφάγοι ἰχθύες ἄλλοι:
<opp. h. 3.425> οἳ τότ' ἀγειρόμενοι ποίας φάγον, αὐτὰρ ἔπειτα
<opp. h. 3.426> ἐς μυχὸν ἠΐχθησαν: ὁ δ' αὐτίκα κύρτον ἀνέλκει
<opp. h. 3.427> ῥίμφα μεταπλώσας: σιγῇ δέ οἱ ἄνυται ἔργον,
<opp. h. 3.428> ἀνδράσι τ' ἀφθόγγοισι καὶ ἀσμαράγοις ἐλάτῃσι:
<opp. h. 3.429> σιγὴ γὰρ πάσαις μὲν ὀφέλσιμος ἔπλετο θήραις,
<opp. h. 3.430> ἔξοχα δ' ἐν σάλπῃσιν: ἐπεὶ μάλα τῇσι νόημα
<opp. h. 3.431> πτοιαλέον: πτοίη δὲ πόνον δύσθηρον ἔθηκε.
<opp. h. 3.432> τρίγλης δ' οὔτινα, φημί, χερειοτέρῃσιν ἐδωδαῖς
<opp. h. 3.433> τέρπεσθαι: πᾶσαν γὰρ ἄσιν ἁλός, ἥν κε κίχῃσι,
<opp. h. 3.434> φέρβεται: ἱμείρει δὲ δυσαέος ἔξοχα δαιτός:
<opp. h. 3.435> σώμασι δ' ἐκπάγλως ἐπιτέρπεται ἀνδρομέοισι
<opp. h. 3.436> πυθομένοις, εὖτ' ἄν τιν' ἕλῃ στονόεσσα θάλασσα.
<opp. h. 3.437> τῷ καί μιν δελέασσιν ἀποπνείουσιν ἀϋτμὴν
<opp. h. 3.438> ῥηϊδίως ἕλκουσιν, ὅσα πνέει ἐχθρὸν ἄημα.
<opp. h. 3.439> εἴκελα δὲ τρίγλῃσιν ὕεσσί τε, φημί, τετύχθαι
<opp. h. 3.440> ἤθεα, φυρομένοισιν ἀεὶ περὶ γαστέρος ὁρμήν:
<opp. h. 3.441> ἄμφω δ' αἱ μὲν ἔασι διάκριτοι ἐν νεπόδεσσιν,
<opp. h. 3.442> οἱ δ' ἐνὶ χερσαίῃσιν ἀριστεύους' ἀγέλῃσιν.
<opp. h. 3.443> οὐ μὲν δὴ μελάνουρον ἀποίσεαι οὔτ' ἐνὶ κύρτῳ
<opp. h. 3.444> ῥηϊδίως ἀπαφῶν οὔτ' ἐν λινοεργέϊ κύκλῳ:
<opp. h. 3.445> ἔξοχα γὰρ μελάνουρος ἐν ἰχθύσιν ἠμὲν ἄναλκις
<opp. h. 3.446> ἠδὲ σαοφρονέων, λίχνη δέ οἱ οὔποτ' ἐδωδὴ
<opp. h. 3.447> θυμήρης: αἰεὶ δὲ γαληναίης μὲν ἐούσης
<opp. h. 3.448> κέκλιται ἐν ψαμάθοισι καὶ οὐκ ἀναδύεται ἅλμης:
<opp. h. 3.449> ἀλλ' ὅτε κυμαίνουσα περισπέρχῃσι θάλασσα
<opp. h. 3.450> λάβρων ἐξ ἀνέμων, τότε δὴ μοῦνοι μελάνουροι
<opp. h. 3.451> κῦμα διαΐσσουσιν ἀολλέες, οὔτε τιν' ἀνδρῶν
<opp. h. 3.452> οὔτε τιν' εἰναλίων πεφρικότες: οἱ μέν ἅπαντες
<opp. h. 3.453> ἐς νεάτην κρηπῖδα φόβῳ δύνουσι θαλάσσης,
<opp. h. 3.454> οἱ δὲ τότ' ἠϊόνας τε πολυφλοίσβους ἐφέπουσι
<opp. h. 3.455> πέτραις τ' ἐμπελάουσιν ἀλήμονες, εἴ τιν' ἐδητὺν
<opp. h. 3.456> κοπτομένη δείξειεν ὑπὸ ῥιπῇσι θάλασσα:
<opp. h. 3.457> νήπιοι, οὐδ' ἐδάησαν ὅσον πινυτώτεροι ἄνδρες,
<opp. h. 3.458> οἳ κείνους καὶ πάμπαν ἀλευομένους ἕλον ἄγρῃ.
<opp. h. 3.459> χειμερίη πλημμυρὶς ὅταν ζέῃ ̓Αμφιτρίτης,
<opp. h. 3.460> ἵστατ' ἐπὶ προὔχουσαν ἀνὴρ ἁλιηγέα πέτρην,
<opp. h. 3.461> ὀξύτατον τόθι κῦμα περὶ σπιλάδεσσι μέμυκεν:
<opp. h. 3.462> εἴδατα δ' ἀγνυμένοισιν ἐπισπείρει ῥοθίοισι,
<opp. h. 3.463> τυρὸν ὁμοῦ Δήμητρι μεμιγμένον: οἱ δ' ἐπὶ φορβὴν
<opp. h. 3.464> ἀσπασίην θρώσκουσιν ἐπειγόμενοι μελάνουροι.
<opp. h. 3.465> ἀλλ' ὅτε οἱ παρέασιν ἀολλέες ἐς βόλον ἄγρης,
<opp. h. 3.466> αὐτὸς μὲν τρέπεται λοξὸν δέμας, ὄφρα οἱ ὕδωρ
<opp. h. 3.467> μήτι κατασκιάοιτο καὶ ἰχθύσι τάρβος ἐνείη:
<opp. h. 3.468> ἔστι δέ οἱ λεπτός τε δόναξ μετὰ χερσὶν ἑτοῖμος
<opp. h. 3.469> λεπτή θ' ὁρμιὴ κούφης τριχός, ἄπλοκος αὔτως:
<opp. h. 3.470> λεπτοῖς δ' ἀγκίστροισιν ἀναπλέκεται θαμέεσσι:
<opp. h. 3.471> τοῖς ἐπέθηκε δέλετρον, ὃ καὶ πάρος ἧκε καθ' ὕδωρ,
<opp. h. 3.472> πέμπει δ' ἐς βαθὺ κῦμα κυκώμενον: οἱ δ' ὁρόωντες
<opp. h. 3.473> αὐτίκ' ἐπιθρώσκουσι καὶ ἁρπάζουσιν ὄλεθρον.
<opp. h. 3.474> οὐδ' ἁλιεὺς εὔκηλον ἔχει χέρα, πυκνὰ δ' ἀνέλκει
<opp. h. 3.475> ἐκ δίνης ἄγκιστρα, καὶ εἰ κενὰ πολλάκις εἴη:
<opp. h. 3.476> οὐ γὰρ βρασσομένης κεν ἐπιφράσσαιτο θαλάσσης
<opp. h. 3.477> ἀτρεκέως, εἴτ' οὖν τις ἐνίσχεται εἴτε μιν αὔτως
<opp. h. 3.478> κύματ' ἀνακλονέουσιν: ἐπὴν δέ τις ἀμφιχάνῃσι,
<opp. h. 3.479> ῥίμφα μιν ἐξείρυσσε πάρος δόλον ἐν φρεσὶ θέσθαι,
<opp. h. 3.480> πρὶν φόβον οὐτιδανοῖσιν ἐνιπλῆξαι μελανούροις.
<opp. h. 3.481> τοίην χειμερίην πανεπίκλοπον ἤνυσεν ἄγρην.
<opp. h. 3.482> ναὶ μὴν καὶ κεστρῆα, καὶ οὐ λίχνον περ ἐόντα,
<opp. h. 3.483> ἤπαφον, ἀγκίστροισι περὶ στεινοῖσιν ἕσαντες
<opp. h. 3.484> εἶδαρ ὁμοῦ Δήμητρι μεμιγμένον ἠδὲ γάλακτος
<opp. h. 3.485> πηκτοῖσι δώροισιν: ἐφυρήσαντο δὲ ποίην
<opp. h. 3.486> τοῖσιν ὁμοῦ μίνθην εὐώδεα, τήν ποτε κούρην
<opp. h. 3.487> φασὶν ὑπουδαίην ἔμεναι, Κωκυτίδα Νύμφην:
<opp. h. 3.488> κλίνατο δ' εἰς εὐνὴν ̓Αϊδωνέος: ἀλλ' ὅτε κούρην
<opp. h. 3.489> Περσεφόνην ἥρπαξεν ἀπ' Αἰτναίοιο πάγοιο,
<opp. h. 3.490> δὴ τότε μιν κλάζουσαν ὑπερφιάλοις ἐπέεσσι,
<opp. h. 3.491> ζήλῳ μαργαίνουσαν ἀτάσθαλα, μηνίσασα
<opp. h. 3.492> Δημήτηρ ἀμάθυνεν ἐπεμβαίνουσα πεδίλοις:
<opp. h. 3.493> φῆ γὰρ ἀγαυοτέρη τε φυὴν καὶ κάλλος ἀμείνων
<opp. h. 3.494> Περσεφόνης ἔμεναι κυανώπιδος, ἐς δέ μιν αὐτὴν
<opp. h. 3.495> εὔξατο νοστήσειν ̓Αϊδωνέα, τήν δὲ μελάθρων
<opp. h. 3.496> ἐξελάσειν: τοίη οἱ ἐπὶ γλώσσης θόρεν ἄτη.
<opp. h. 3.497> ποίη δ' οὐτιδανὴ καὶ ἐπώνυμος ἔκθορε γαίης,
<opp. h. 3.498> τὴν ἐνιφυρήσαντες ἐπ' ἀγκίστροισι βάλοντο.
<opp. h. 3.499> κεστρεὺς δ' οὐ μετὰ δηρόν, ἐπεί ῥά μιν ἷξεν ἀϋτμή,
<opp. h. 3.500> ἀντιάσας πρῶτον μὲν ἀποσταδὸν ἀγκίστροιο
<opp. h. 3.501> λοξὸν ὑπ' ὀφθαλμοῖς ὁράᾳ δόλον, εἴκελος ἀνδρὶ
<opp. h. 3.502> ξείνῳ, ὃς ἐν τριόδοισι πολυτρίπτοισι κυρήσας
<opp. h. 3.503> ἔστη ἐφορμαίνων, κραδίη τέ οἱ ἄλλοτε λαιήν,
<opp. h. 3.504> ἄλλοτε δεξιτερὴν ἐπιβάλλεται ἀτραπὸν ἐλθεῖν:
<opp. h. 3.505> παπταίνει δ' ἑκάτερθε, νόος δέ οἱ ἠΰτε κῦμα
<opp. h. 3.506> εἱλεῖται, μάλα δ' ὀψὲ μιῆς ὠρέξατο βουλῆς:
<opp. h. 3.507> ὣς ἄρα καὶ κεστρῆϊ παναίολα μερμηρίζει
<opp. h. 3.508> θυμὸς ὀϊομένῳ τε δόλον καὶ ἀπήμονα φορβήν:
<opp. h. 3.509> ὀψὲ δέ μιν νόος ὦρσε καὶ ἤγαγεν ἐγγύθι πότμου:
<opp. h. 3.510> αὐτίκα δὲ τρέσσας ἀνεχάσσατο: πολλάκι δ' ἤδη
<opp. h. 3.511> εἷλε φόβος ψαύοντα καὶ ἔμπαλιν ἔτραπεν ὁρμήν.
<opp. h. 3.512> ὡς δ' ὅτε νηπίαχος κούρη πάϊς, ἐκτὸς ἐούσης
<opp. h. 3.513> μητέρος, ἢ βρώμης λελιημένη ἠέ τευ ἄλλου,
<opp. h. 3.514> ψαῦσαι μὲν τρομέει μητρός χόλον, οὐδ' ἀναδῦναι
<opp. h. 3.515> ἐλδομένη τέτληκεν: ἐφερπύζουσα δὲ λάθρῃ
<opp. h. 3.516> αὖτις ὑποτρέπεται, κραδίῃ δέ οἱ ἄλλοτε θάρσος,
<opp. h. 3.517> ἄλλοτε δ' ἐμπίπτει δεινὸς φόβος: ὄμματα δ' αἰὲν
<opp. h. 3.518> ὀξέα παπταίνοντα ποτὶ προθύροισι τέτανται:
<opp. h. 3.519> ὣς τότ' ἐπεμβαίνων ἀνελίσσεται ἤπιος ἰχθύς.
<opp. h. 3.520> ἀλλ' ὅτε θαρσήσας πελάσῃ σχεδόν, οὐ μάλ' ἑτοίμως
<opp. h. 3.521> ψαῦσε βορῆς, οὐρῇ δὲ πάρος μάστιξεν ἐγείρων
<opp. h. 3.522> ἄγκιστρον, μή πού τις ἐνὶ χροῒ θέρμετ' ἀϋτμή:
<opp. h. 3.523> ζωοῦ γὰρ κεστρεῦσιν ἀπώμοτόν ἐστι πάσασθαι.
<opp. h. 3.524> ἔνθεν ἔπειτ' ἄκροισι διακνίζει στομάτεσσι
<opp. h. 3.525> δαῖτα περιξύων: ἁλιεὺς δέ μιν αὐτίκα χαλκῷ
<opp. h. 3.526> πεῖρεν ἀνακρούων, ὥστε θρασὺν ἵππον ἐέργων
<opp. h. 3.527> ἡνίοχος σκληρῇσιν ἀναγκαίῃσι χαλινοῦ,
<opp. h. 3.528> ἂν δ' ἔρυσε, σπαίροντα δ' ἐπὶ χθονὶ κάββαλεν ἐχθρῇ.
<opp. h. 3.529> καὶ ξιφίην ὀλοοῖσι παρήπαφον ἀγκίστροισιν.
<opp. h. 3.530> ἀλλ' οὐ μὲν ξιφίῃ τοῖος μόρος, οὐδ' ἴσος ἄλλοις:
<opp. h. 3.531> οὐ γὰρ ἐπ' ἀγκίστροισι κατεντύνουσιν ἐδωδήν,
<opp. h. 3.532> ἀλλὰ τὸ μὲν γυμνόν τε καὶ ἄκλοπον ᾐώρηται,
<opp. h. 3.533> μηρίνθου διπλῇσιν ἀκαχμένου ἔμπαλιν αἰχμαῖς:
<opp. h. 3.534> τοῦ δ' ὅσσον τριπάλαιστον ἀναψάμενοι καθύπερθε
<opp. h. 3.535> μαλθακὸν ἀργεννῶν νεπόδων ἕνα χείλεος ἄκρου
<opp. h. 3.536> δῆσαν ἐπισταμένως: ξιφίης δ' ὅτε θοῦρος ἵκηται,
<opp. h. 3.537> αὐτίκα δαιτρεύει δέμας ἰχθύος ἄορι λάβρῳ:
<opp. h. 3.538> τοῦ δὲ δαϊζομένοιο καταρρέει ἅψεα δεσμοῦ,
<opp. h. 3.539> αὐταῖς δ' ἀγκίστροιο περιστρέφεται γενύεσσιν:
<opp. h. 3.540> αὐτὰρ ὅ γ' οὐκ ἐδάη γναμπτὸν δόλον, ἀλλὰ βαρεῖαν
<opp. h. 3.541> δαῖτα χανὼν ἀγρευτὸς ἀνέλκεται ἀνέρος ἀλκῇ.
<opp. h. 3.542> πολλὰ δ' ἐπὶ ξιφίῃ θηρήτορες ὁπλίζονται,
<opp. h. 3.543> ἔξοχα δ' οἳ Τυρσηνὸν ἁλὸς πόρον ἀγρώσσουσιν
<opp. h. 3.544> ἀμφί τε Μασσαλίην, ἱερήν πόλιν, ἀμφί τε Κελτούς:
<opp. h. 3.545> κεῖθι γὰρ ἔκπαγλοί τε καὶ ἰχθύσιν οὐδὲν ὁμοῖοι
<opp. h. 3.546> ἄπλατοι ξιφίαι μεγακήτεες ἐννεμέθονται.
<opp. h. 3.547> οἱ δ' ἀκάτους αὐτοῖσιν ἐϊσκομένας ξιφίῃσι
<opp. h. 3.548> καὶ δέμας ἰχθυόεν καὶ φάσγανα τεκτήναντες
<opp. h. 3.549> ἀντίον ἰθύνουσι: ὁ δ' οὐκ ἀναδύεται ἄγρην,
<opp. h. 3.550> ἐλπόμενος μὴ νῆας ἐϋσέλμους ὁράασθαι,
<opp. h. 3.551> ἀλλ' ἑτέρους ξιφίας, ξυνὸν γένος, ὄφρα μιν ἄνδρες
<opp. h. 3.552> πάντῃ κυκλώσωνται: ὁ δ' ἐφράσαθ' ὕστερον ἄτην,
<opp. h. 3.553> αἰχμῇ τριγλώχινι πεπαρμένος, οὐδέ οἱ ἀλκὴ
<opp. h. 3.554> φεύγειν ἱεμένῳ περ, ἀναγκαίῃ δὲ δαμῆναι.
<opp. h. 3.555> πολλάκι μὲν καὶ νηὸς ἀμυνόμενος κενεῶνα
<opp. h. 3.556> φασγάνῳ ἀντετόρησε διαμπερὲς ἄλκιμος ἰχθύς,
<opp. h. 3.557> οἱ δὲ θοῶς βουπλῆγος ὑπ' εὐχάλκοιο τυπῇσιν
<opp. h. 3.558> ἐκ γενύων ἤραξαν ἅπαν ξίφος: ἐν δ' ἄρα νηὸς
<opp. h. 3.559> ἕλκεϊ γόμφος ἄρηρεν: ὁ δ' ἕλκεται ὀρφανὸς ἀλκῆς.
<opp. h. 3.560> ὡς δ' ὅτε δυσμενέεσσι δόλον τεύχοντες ἄρηος,
<opp. h. 3.561> ἱέμενοι πύργων τε καὶ ἄστεος ἔνδον ἱκέσθαι,
<opp. h. 3.562> ἔντεα συλήσαντες ἀρηϊφάτων ἀπὸ νεκρῶν
<opp. h. 3.563> αὐτοὶ θωρήξαντο καὶ ἔδραμον ἄγχι πυλάων:
<opp. h. 3.564> οἱ δ' ὥστε σφετέροισιν ἐπειγομένοις πολιήταις
<opp. h. 3.565> ἀγκλίνουσι θύρετρα καὶ οὐ γήθησαν ἑταίροις:
<opp. h. 3.566> ὣς ἄρα καὶ ξιφίην ἴκελον δέμας ἤπαφε νηῶν.
<opp. h. 3.567> καὶ μὲν δὴ σκολιῇσιν ἐν ἀγκοίνῃσι λίνοιο
<opp. h. 3.568> κυκλωθεὶς ξιφίης μέγα νήπιος ἀφροσύνῃσιν
<opp. h. 3.569> ὄλλυται, ὃς θρώσκει μὲν ὑπεκδῦναι μενεαίνων,
<opp. h. 3.570> ἐγγύθι δὲ τρομέων πλεκτὸν δόλον αὖτις ὀπίσσω
<opp. h. 3.571> χάζεται: οὐδέ οἱ ὅπλον ἐνὶ φρεσίν, οἷον ἄρηρεν
<opp. h. 3.572> ἐκ γενύων, δειλὸς δὲ μένει κεκαφηότι θυμῷ,
<opp. h. 3.573> ὄφρα μιν ἐξερύσωσιν ἐπ' ᾐόνας: ἔνθα δὲ δούροις
<opp. h. 3.574> ἄνδρες ἐπασσυτέροισι καταΐγδην ἐλόωντες
<opp. h. 3.575> κρᾶτα συνηλοίησαν, ὁ δ' ὄλλυται ἄφρονι πότμῳ.
<opp. h. 3.576> ἀφροσύνη καὶ σκόμβρον ἕλεν καὶ πίονα θύννον
<opp. h. 3.577> καὶ ῥαφίδας καὶ φῦλα πολυσπερέων συνοδόντων.
<opp. h. 3.578> σκόμβροι μὲν λεύσσοντες ἐν ἕρκεϊ πεπτηῶτας
<opp. h. 3.579> ἄλλους ἠράσσαντο λίνου πολύωπον ὄλεθρον
<opp. h. 3.580> ἐσδῦναι: τοίη τις ἐσέρχεται εἰσορόωντας
<opp. h. 3.581> τερπωλή: παίδεσσιν ἀπειρήτοισιν ὁμοῖοι,
<opp. h. 3.582> οἵ τε πυρὸς λεύσσοντες ἀναιθομένοιο φαεινὴν
<opp. h. 3.583> μαρμαρυγὴν ἀκτῖσιν ἰαινόμενοι γελόωσι
<opp. h. 3.584> ψαῦσαί θ' ἱμείρουσι καὶ ἐς φλόγα χεῖρ' ὀρέγουσι
<opp. h. 3.585> νηπιέην: τάχα δέ σφιν ἀνάρσιον ἐξεφάνη πῦρ:
<opp. h. 3.586> ὣς οἵ γ' ἱμείρουσιν ἀνοστήτοιο λόχοιο
<opp. h. 3.587> ἐσπεσέειν κευθμῶνα, κακοῦ δ' ἤντησαν ἔρωτος.
<opp. h. 3.588> ἔνθ' οἱ μὲν κέλσαντες ἐν εὐρυτέροισι βρόχοισι
<opp. h. 3.589> ἔκθορον, οἱ δ' ἑρχθέντες ἐνὶ στεινοῖσι πόροισι
<opp. h. 3.590> πικρὸν ἀνέτλησαν σφιγκτὸν μόρον ἐξανύσαντες.
<opp. h. 3.591> πολλοὺς δ' ἠϊόνεσσιν ἐφελκομένοιο λίνοιο
<opp. h. 3.592> ὄψεαι ἀμφοτέρωθεν ἀρηρότας ἠΰτε γόμφοις,
<opp. h. 3.593> τοὺς μὲν ἔτι φρονέοντας ἐσελθέμεν ἄρκυν ὀλέθρου,
<opp. h. 3.594> τοὺς δ' ἤδη μεμαῶτας ὑπεκδῦναι κακότητος,
<opp. h. 3.595> ἔνδοθεν ἰκμαλέῃσιν ἐνισχομένους βροχίδεσσι.
<opp. h. 3.596> θύννοι δ' αὖ σκόμβροις μὲν ἴσον πόνον ἀθλεύουσιν
<opp. h. 3.597> ἀφροσύνῃ: καὶ τοῖς γὰρ ὁμοίιος ἵμερος ἄτης
<opp. h. 3.598> ἐμπίπτει δολίοιο λίνου λαγόνεσσι μιγῆναι:
<opp. h. 3.599> ἀλλ' οὐ μὲν κείνοισιν ὑπόβρυχα γαστέρος εἴσω
<opp. h. 3.600> ἐσδύνειν, σκολιοῖσι δ' ἐπαΐσσουσιν ὀδοῦσι,
<opp. h. 3.601> σώματι μηδόμενοι πόρον ἄρκιον: ἐν δ' ἄρ' ὀδοῦσιν
<opp. h. 3.602> ὑγρὸν ἐρειδομένοις τέταται λίνον: οὐδέ τι μῆχος
<opp. h. 3.603> ἐκφυγέειν, δεσμῷ δὲ περιστομίῳ μογέοντες
<opp. h. 3.604> ἕλκονται ποτὶ χέρσον ὑπ' ἀφραδίῃσιν ἁλόντες.
<opp. h. 3.605> καὶ μὲν δὴ ῥαφίδων τοῖος νόος: αἵ δ' ὅτε κόλπον
<opp. h. 3.606> δικτύου ἐκπροφύγωσι, πόνου δ' ἔκτοσθε γένωνται,
<opp. h. 3.607> αὖτις ἐπιστρωφῶσι, λίνῳ δ' ἐπιμηνίουσαι
<opp. h. 3.608> δήγματ' ἐνιπρίουσι: τὸ δέ σφισι δύεται εἴσω
<opp. h. 3.609> ἴσχει τ' ἐμμενέως πυκινοὺς ἔντοσθεν ὀδόντας.
<opp. h. 3.610> αὐτὰρ τοὶ συνόδοντες ἴσοι στείχουσι λόχοισι
<opp. h. 3.611> κεκριμένοι: τοῖς δ' εὖτ' ἄν ἀνὴρ ἄγκιστρον ἐφείη,
<opp. h. 3.612> οἱ μὲν ἀποτροπάδην λοξὸν φάος ἀλλήλοισι
<opp. h. 3.613> πάντες ἐπικλίνουσι καὶ οὐκ ἐθέλουσι πελάσσαι:
<opp. h. 3.614> ἀλλ' ὅτε τις προθορὼν ἑτέρης στιχὸς αἶψα δέλετρον
<opp. h. 3.615> ἁρπάξῃ, τότε καί τις ἐνὶ φρεσὶ θάρσος ἔδεκτο
<opp. h. 3.616> ἀγκίστρῳ τ' ἐπέλασσε καὶ ἕλκεται: οἱ δ' ὁρόωντες
<opp. h. 3.617> ἀλλήλους, περὶ δαιτὶ γεγηθότες, ἰαίνονται
<opp. h. 3.618> ἑλκόμενοι, σπεύδουσι δ' ὑποφθαδόν, ὅς κε θάνῃσι
<opp. h. 3.619> πρῶτος ἁλούς, ἅτε παῖδες ἀθύρμασι καγχαλόωντες.
<opp. h. 3.620> θύννων δ' αὖ γενεὴ μὲν ἀπ' εὐρυπόροιο τέτυκται
<opp. h. 3.621> ̓Ωκεανοῦ: στείχουσι δ' ἐς ἡμετέρης ἁλὸς ἔργα
<opp. h. 3.622> εἰαρινοῦ μετὰ λύσσαν ὅτ' οἰστρήσωσι γάμοιο.
<opp. h. 3.623> τοὺς δ' ἤτοι πρῶτον μὲν ̓Ιβηρίδος ἔνδοθεν ἅλμης
<opp. h. 3.624> ἀνέρες ἀγρώσσουσι βίῃ κομόωντες ̓́Ιβηρες:
<opp. h. 3.625> δεύτερα δὲ ̔Ροδανοῖο παρὰ στόμα θηρητῆρες
<opp. h. 3.626> Κελτοὶ Φωκαίης τε παλαίφατοι ἐνναετῆρες:
<opp. h. 3.627> τὸ τρίτον ἀγρώσσουσιν ὅσοι Τρινακρίδι νήσῳ
<opp. h. 3.628> ἐνναέται πόντου τε παρ' οἴδμασι Τυρσηνοῖο.
<opp. h. 3.629> ἔνθεν ἀπειρεσίοις ἐνὶ βένθεσιν ἄλλοθεν ἄλλος
<opp. h. 3.630> κίδνανται καὶ πᾶσαν ἐπιπλώουσι θάλασσαν.
<opp. h. 3.631> πολλὴ δ' ἔκπαγλός τε παρίσταται ἰχθυβόλοισιν
<opp. h. 3.632> ἄγρη, ὅτ' εἰαρινὸς θύννων στρατὸς ὁρμήσωνται.
<opp. h. 3.633> χῶρον μὲν πάμπρωτον ἐπεφράσσαντο θαλάσσης
<opp. h. 3.634> οὔτε λίην στεινωπὸν ἐπηρεφέεσσιν ὑπ' ὄχθαις
<opp. h. 3.635> οὔτε λίην ἀνέμοισιν ἐπίδρομον, ἀλλὰ καὶ αἴθρῃ
<opp. h. 3.636> καὶ σκεπανοῖς κευθμῶσιν ἐναίσιμα μέτρα φέροντα.
<opp. h. 3.637> ἔνθ' ἤτοι πρῶτον μὲν ἐπ' ὄρθιον ὕψι κολωνὸν
<opp. h. 3.638> ἴδρις ἐπαμβαίνει θυννοσκόπος, ὅστε κιούσας
<opp. h. 3.639> παντοίας ἀγέλας τεκμαίρεται, αἵ τε καὶ ὅσσαι,
<opp. h. 3.640> πιφαύσκει δ' ἑτάροισι: τὰ δ' αὐτίκα δίκτυα πάντα
<opp. h. 3.641> ὥστε πόλις προβέβηκεν ἐν οἴδμασιν: ἐν δὲ πυλωροὶ
<opp. h. 3.642> δικτύῳ, ἐν δὲ πύλαι, μύχατοί τ' αὐλῶνες ἔασιν.
<opp. h. 3.643> οἱ δὲ θοῶς σεύονται ἐπὶ στίχας, ὥστε φάλαγγες
<opp. h. 3.644> ἀνδρῶν ἐρχομένων καταφυλαδόν: οἱ μὲν ἔασιν
<opp. h. 3.645> ὁπλότεροι, τοὶ δ' εἰσὶ γεραίτεροι, οἱ δ' ἐνὶ μέσσῃ
<opp. h. 3.646> ὥρῃ: ἀπειρέσιοι δὲ λίνων ἔντοσθε ῥέουσιν,
<opp. h. 3.647> εἰσόκεν ἱμείρωσι καὶ ἀγρομένους ἀνέληται
<opp. h. 3.648> δίκτυον: ἀφνειὴ δὲ καὶ ἔξοχος ἵσταται ἄγρη.
<opp. h. 4.1> ἄλλους δ' ἀγρευτῆρσιν ὑπήγαγε ληΐδα θήρης
<opp. h. 4.2> ὑγρὸς ἔρως: ὀλοῶν δὲ γάμων, ὀλοῆς τ' ̓Αφροδίτης
<opp. h. 4.3> ἠντίασαν, σπεύδοντες ἑὴν φιλοτήσιον ἄτην.
<opp. h. 4.4> ἀλλὰ σύ μοι, κάρτιστε πολισσούχων βασιλήων,
<opp. h. 4.5> αὐτός τ', ̓Αντωνῖνε, καὶ υἱέος ἠγάθεον κῆρ,
<opp. h. 4.6> πρόφρονες εἰσαΐοιτε καὶ εἰναλίῃσι γάνυσθε
<opp. h. 4.7> τερπωλαῖς, οἵῃσιν ἐμὸν νόον ἠπιόδωροι
<opp. h. 4.8> Μοῦσαι κοσμήσαντο καὶ ἐξέστεψαν ἀοιδῆς
<opp. h. 4.9> δώρῳ θεσπεσίῳ καί μοι πόρον ὑμετέροισι
<opp. h. 4.10> κίρνασθαι γλυκὺ νᾶμα καὶ οὔασι καὶ πραπίδεσσι.
<opp. h. 4.11> Σχέτλι' ̓́Ερως, δολομῆτα, θεῶν κάλλιστε μὲν ὄσσοις
<opp. h. 4.12> εἰσιδέειν, ἄλγιστε δ' ὅτε κραδίην ὀροθύνεις,
<opp. h. 4.13> ἐμπίπτων ἀδόκητος, ὑπὸ φρένα δ' ὥστε θύελλα
<opp. h. 4.14> μίσγεαι, ἀσθμαίνεις δὲ πυρὸς δριμεῖαν ὁμοκλήν,
<opp. h. 4.15> παφλάζων ὀδύνῃσι καὶ ἀκρήτοισιν ἀνίαις:
<opp. h. 4.16> δάκρυ δέ σοι προβαλεῖν λαρὸν γάνος ἠδ' ἐσακοῦσαι
<opp. h. 4.17> βυσσόθεν οἰμωγὴν σπλάχνοις θ' ὑπὸ θερμὸν ἔρευθος
<opp. h. 4.18> φοινίξαι χρωτός τε παράτροπον ἄνθος ἀμέρσαι
<opp. h. 4.19> ὄσσε τε κοιλῆναι παρά τε φρένα πᾶσαν ἀεῖραι
<opp. h. 4.20> μαινομένην: πολλοὺς δὲ καὶ ἐς μόρον ἐξεκύλισας,
<opp. h. 4.21> ὅσσοις χειμέριός τε καὶ ἄγριος ἀντεβόλησας
<opp. h. 4.22> λύσσαν ἄγων: τοίαις γὰρ ἀγάλλεαι εἰλαπίνῃσιν.
<opp. h. 4.23> εἴτ' οὖν ἐν μακάρεσσι παλαίτατος ἐσσὶ γενέθλῃ,
<opp. h. 4.24> ἐκ Χάεος δ' ἀνέτειλας ἀμειδέος, ὀξέϊ πυρσῷ
<opp. h. 4.25> λαμπόμενος, πρῶτος δὲ γάμων ἐζεύξαο θεσμούς,
<opp. h. 4.26> πρῶτος δ' εὐναίοις ἀρότοις ἐπεθήκαο τέκμωρ:
<opp. h. 4.27> εἴτε σε καὶ πτερύγεσσιν ἀειρόμενον θεὸν ὄρνιν
<opp. h. 4.28> τίκτε Πάφου μεδέουσα πολυφράδμων ̓Αφροδίτη,
<opp. h. 4.29> εὐμενέοις, πρηΰς τε καὶ εὔδιος ἄμμιν ἱκάνοις
<opp. h. 4.30> μέτρον ἄγων: οὐ γάρ τις ἀναίνεται ἔργον ἔρωτος.
<opp. h. 4.31> πάντῃ μὲν κρατέεις, πάντῃ δέ σε καὶ ποθέουσι
<opp. h. 4.32> καὶ μέγα πεφρίκασιν: ὁ δ' ὄλβιος, ὅστις ἔρωτα
<opp. h. 4.33> εὐκραῆ κομέει τε καὶ ἐν στέρνοισι φυλάσσει:
<opp. h. 4.34> σοὶ δ' οὔτ' οὐρανίης γενεῆς ἅλις οὔτε τι φύτλης
<opp. h. 4.35> ἀνδρομέης: οὐ θῆρας ἀναίνεαι οὐδ' ὅσα βόσκει
<opp. h. 4.36> ἀὴρ ἀτρύγετος, νεάτης δ' ὑπὸ κεύθεσι λίμνης
<opp. h. 4.37> δύνεις, ὁπλίζῃ δὲ καὶ ἐν νεπόδεσσι κελαινοὺς
<opp. h. 4.38> ἀτράκτους, ὡς μή τι τεῆς ἀδίδακτον ἀνάγκης
<opp. h. 4.39> λείπηται, μηδ' ὅστις ὑπόβρυχα νήχεται ἰχθύς.
<opp. h. 4.40> Οἵην μὲν φιλότητα μετ' ἀλλήλοισι ῥύονται
<opp. h. 4.41> καὶ πόθον ὀξυβελῆ στικτοὶ σκάροι, οὐδ' ἐνὶ μόχθοις
<opp. h. 4.42> ἀλλήλους λείπουσιν, ἀλεξητῆρι δὲ θυμῷ
<opp. h. 4.43> πολλάκι μὲν πληγέντος ὑπ' ἀγκίστροιο δαφοινοῦ
<opp. h. 4.44> ἄλλος ἐπαΐξας πρόμαχος σκάρος ἰχθὺς ὀδοῦσιν
<opp. h. 4.45> ὁρμιὴν ἀπέκερσε καὶ ἐξεσάωσεν ἑταῖρον
<opp. h. 4.46> καὶ δόλον ἠμάλθυνε καὶ ἀσπαλιῆ'' ἀκάχησεν.
<opp. h. 4.47> ἤδη δ' ἐν κύρτοισι παλιμπλεκέεσσιν ἁλόντα
<opp. h. 4.48> ἄλλος ὑπεξέκλεψε καὶ ἐξείρυσσεν ὀλέθρου:
<opp. h. 4.49> εὖτε γὰρ ἐς κύρτοιο πέσῃ λόχον αἰόλος ἰχθύς,
<opp. h. 4.50> αὐτίκ' ἐπεφράσθη τε καὶ ἐκδῦναι κακότητος
<opp. h. 4.51> πειρᾶται, τρέψας δὲ κάτω κεφαλήν τε καὶ ὄσσε
<opp. h. 4.52> ἔμπαλιν εἰς οὐρὴν ἀνανήχεται ἕρκος ἀμείβων:
<opp. h. 4.53> ταρβεῖ γὰρ σχοίνους ταναηκέας, αἳ πυλεῶνι
<opp. h. 4.54> ἀμφιπεριφρίσσουσι καὶ οὐτάζουσιν ὀπωπὰς
<opp. h. 4.55> ἀντίον ἐρχομένοιο, φυλακτήρεσσιν ὁμοῖαι.
<opp. h. 4.56> οἱ δέ μιν εἰσορόωντες ἀμήχανα δινεύοντα
<opp. h. 4.57> ἔκτοθεν ἀντιόωσιν ἀρηγόνες, οὐδ' ἐλίποντο
<opp. h. 4.58> τειρόμενον: καί πού τις ἑὴν ὤρεξε διασχὼν
<opp. h. 4.59> οὐρὴν ἠΰτε χεῖρα λαβεῖν ἔντοσθεν ἑταίρῳ:
<opp. h. 4.60> αὐτὰρ ὀδὰξ μὲν ἔρεισεν , ὁ δ' ἔσπασεν ἄϊδος ἔξω
<opp. h. 4.61> οὐρὴν ἡγήτειραν ὑπὸ στόμα δεσμὸν ἔχοντα.
<opp. h. 4.62> πολλάκι δὲ προβαλόντος ἑὴν ἔντοσθεν ἁλόντος
<opp. h. 4.63> οὐρὴν ἄλλος ἔμαρψε καὶ ἐξείρυσσε θύραζε
<opp. h. 4.64> ἑσπόμενον: τοιοῖσδε νοήμασι πότμον ἄλυξαν.
<opp. h. 4.65> ὡς δ' ὅτε παιπαλόεσσαν ἀναστείχωσι κολώνην
<opp. h. 4.66> φῶτες ὑπὸ σκιερῆς νυκτὸς κνέφας, ἡνίκα μήνη
<opp. h. 4.67> κέκρυπται, νεφέων δὲ κελαινιόωσι καλύπτραι,
<opp. h. 4.68> οἱ δ' ὄρφνῃ μογέουσι καὶ ἀτρίπτοισι κελεύθοις
<opp. h. 4.69> πλαζόμενοι, χεῖράς τε μετ' ἀλλήλοισιν ἔχουσιν,
<opp. h. 4.70> ἑλκόμενοί θ' ἕλκουσι, πόνων ἐπίκουρον ἀμοιβήν:
<opp. h. 4.71> ὣς οἵ γ' ἀλλήλοισιν ἀμοιβαίῃ φιλότητι
<opp. h. 4.72> ἀλκτῆρες γεγάασι: τὸ δέ σφισι μήσατ' ὄλεθρον
<opp. h. 4.73> δειλαίοις, ὀλοοῦ δὲ καὶ ἀλγινόεντος ἔρωτος
<opp. h. 4.74> ἠντίασαν, βλαφθέντες ἐπιφροσύναις ἁλιήων.
<opp. h. 4.75> τέσσαρες ἐμβεβάασι θοὸν σκάφος ἀγρευτῆρες,
<opp. h. 4.76> τῶν ἤτοι δοιοὶ μὲν ἐπηρέτμοισι πόνοισι
<opp. h. 4.77> μέμβλονται, τρίτατος δὲ δολόφρονα μῆτιν ὑφαίνει.
<opp. h. 4.78> θῆλυν ἀναψάμενος σύρει σκάρον ἀκροτάτοιο
<opp. h. 4.79> χείλεος ἐν δίνῃσι λινοζεύκτῳ ὑπὸ δεσμῷ:
<opp. h. 4.80> ζωὴν μὲν κέρδιστον ἀνελκέμεν: ἢν δὲ θάνῃσι,
<opp. h. 4.81> δελφῖνος μολίβοιο μετὰ στόμα δέξατο τέχνην.
<opp. h. 4.82> μηρίνθου δ' ἑτέρωθεν ἐλήλαται ἄλλος ὄπισθεν
<opp. h. 4.83> δινωτὸς μολίβοιο βαρὺς κύβος ἅμματος ἄκρου:
<opp. h. 4.84> καί ῥ' ἡ μὲν ζωῇ ἐναλίγκιος ἐν ῥοθίοισιν
<opp. h. 4.85> ἑλκομένη θήλεια τιταίνεται ἐξ ἁλιῆος.
<opp. h. 4.86> τέτρατος αὖ κύρτοιο βαθὺν δόλον ἀντίον ἕλκει
<opp. h. 4.87> ἐγγύθεν: οἱ δ' ὁρόωντες ἀολλέες ἰθὺς ἴενται
<opp. h. 4.88> κραιπνὸν ἐπειγόμενοι βαλιοὶ σκάροι, ὄφρα ῥύωνται
<opp. h. 4.89> ἑλκομένην, ἀπάτην δὲ περιπροθέουσιν ἁπάντῃ,
<opp. h. 4.90> οἴστρῳ θηλυμανεῖ βεβιημένοι: οἱ δ' ἐλάτῃσι
<opp. h. 4.91> νῆα κατασπέρχουσιν ὅσον σθένος: οἱ δ' ἐφέπονται
<opp. h. 4.92> ἐσσυμένως: τάχα δέ σφι πανύστατος ἔπλετ' ἀρωγή.
<opp. h. 4.93> εὖτε γὰρ ἀγρομένους τε καὶ ἄσχετα μαιμώοντας
<opp. h. 4.94> θηλείης ἐπὶ λύσσαν ἴδῃ νόος ἀσπαλιῆος,
<opp. h. 4.95> ἐν κύρτῳ κατέθηκεν ὁμοῦ λίνον ἠδὲ μόλιβδον,
<opp. h. 4.96> ὃς σκάρον ἐμβαρύθων εἴσω σπάσεν: οἱ δ' ἄρ' ὁμαρτῆ,
<opp. h. 4.97> ὡς ἴδον, ὡς ἐκέχυντο παραφθαδόν, ̓́Αϊδος ἕρκος
<opp. h. 4.98> πλεκτὸν ἐπισπεύδοντες, ἐπειγομένοις δὲ λόχοισι
<opp. h. 4.99> στείνονται προβολαί τε λύγων καὶ χάσμα πυλάων
<opp. h. 4.100> ἀργαλέον: τοῖοι γὰρ ἐπισπέρχουσι μύωπες.
<opp. h. 4.101> ὡς δὲ ποδωκείης μεμελημένοι ἄνδρες ἀέθλων,
<opp. h. 4.102> στάθμης ὁρμηθέντες ἀπόσσυτοι, ὠκέα γυῖα
<opp. h. 4.103> προπροτιταινόμενοι, δολιχὸν τέλος ἐγκονέουσιν
<opp. h. 4.104> ἐξανύσαι: πᾶσιν δὲ πόθος νύσσῃ τε πελάσσαι
<opp. h. 4.105> νίκης τε γλυκύδωρον ἑλεῖν κράτος ἔς τε θύρετρα
<opp. h. 4.106> ἀΐξαι καὶ κάρτος ἀέθλιον ἀμφιβαλέσθαι:
<opp. h. 4.107> τόσσος ἔρως καὶ τοῖσιν ἐς ̓́Αϊδος ἡγεμονεύει
<opp. h. 4.108> ἐσθορέειν κευθμῶνας ἀνοστήτοιο λόχοιο.
<opp. h. 4.109> κύντατα δ' ἐς φιλότητα καὶ ὕστατον οἶστρον ἔχοντες
<opp. h. 4.110> αὐτόμολοι πιμπλᾶσιν ἐφίμερον ἀνδράσιν ἄγρην.
<opp. h. 4.111> ἄλλοι δ' αὖ θήλειαν ἔσω κύρτοιο κελαινοῦ
<opp. h. 4.112> ζωὴν ἐγκαθιέντες ὑπὸ σπιλάδεσσι τίθενται
<opp. h. 4.113> κείναις, ᾗσι μέλει γλαγόεις σκάρος: οἱ δ' ὑπ' ἔρωτος
<opp. h. 4.114> αὔρῃ θελγόμενοι φιλοτησίῃ ἀμφαγέρονται,
<opp. h. 4.115> ἀμφί τε λιχμάζουσι καὶ ἐξερέουσιν ἁπάντῃ
<opp. h. 4.116> μαιόμενοι κύρτοιο κατήλυσιν: αἶψα δ' ἵκοντο
<opp. h. 4.117> εἰσίθμην εὐρεῖαν ἀνέκβατον ἕρκος ἔχουσαν,
<opp. h. 4.118> ἐς δ' ἔπεσον ἅμα πάντες ὁμιλαδόν, οὐδέ τι μῆχος
<opp. h. 4.119> ἐκδῦναι, στυγερὴν δὲ πόθων εὕροντο τελευτήν.
<opp. h. 4.120> ὡς δέ τις οἰωνοῖσι μόρον δολόεντα φυτεύων
<opp. h. 4.121> θήλειαν θάμνοισι κατακρύπτει λασίοισιν
<opp. h. 4.122> ὄρνιν, ὁμογλώσσοιο συνέμπορον ἠθάδα θήρης:
<opp. h. 4.123> ἡ δὲ λίγα κλάζει ξουθὸν μέλος, οἱ δ' ἀΐοντες
<opp. h. 4.124> πάντες ἐπισπέρχουσι, καὶ ἐς βρόχον αὐτοὶ ἵενται,
<opp. h. 4.125> θηλυτέρης ἐνοπῇσι παραπλαγχθέντες ἰωῆς:
<opp. h. 4.126> τοῖς κεῖνοι κύρτοιο πέσον λαγόνεσσιν ὁμοῖοι.
<opp. h. 4.127> τοίην δ' αὖ κεφάλοισιν ἔρως περιβάλλεται ἄτην:
<opp. h. 4.128> καὶ γὰρ τοὺς θήλεια παρήπαφεν ἐν ῥοθίοισιν
<opp. h. 4.129> ἑλκομένη: θαλερὴ δὲ πέλοι λιπόωσά τε γυῖα:
<opp. h. 4.130> ὧδε γὰρ εἰσορόωντες ἀπείρονες ἀμφαγέρονται:
<opp. h. 4.131> κάλλεϊ δ' ἐκπάγλως βεβιημένοι οὐκ ἐθέλουσι
<opp. h. 4.132> λείπεσθαι, πάντῃ δὲ πόθων ἴϋγγες ἄγουσι
<opp. h. 4.133> θαλπομένους, εἰ καί σφιν ἀνάρσιον ἡγεμονεύοις
<opp. h. 4.134> χέρσον ὑπεξερύων θῆλυν δόλον: οἱ δ' ἐφέπονται
<opp. h. 4.135> ἀθρόοι, οὔτε δόλων μεμνημένοι οὔθ' ἁλιήων:
<opp. h. 4.136> ἀλλ' ὥστ' ἠΐθεοι περικαλλέος ὄμμα γυναικὸς
<opp. h. 4.137> φρασσάμενοι πρῶτον μὲν ἀποσταδὸν αὐγάζονται,
<opp. h. 4.138> εἶδος ἀγαιόμενοι πολυήρατον, ἄγχι δ' ἔπειτα
<opp. h. 4.139> ἤλυθον, ἐκ δ' ἐλάθοντο καὶ οὐκέτι κεῖνα κέλευθα
<opp. h. 4.140> ἔρχονται τὰ πάροιθεν, ἐφεσπόμενοι δὲ γάνυνται
<opp. h. 4.141> θελγόμενοι λιαρῇσιν ὑπὸ ῥιπῇς ̓Αφροδίτης:
<opp. h. 4.142> ὣς κείνων οἰστρηδὸν ἐπόψεαι ὑγρὸν ὅμιλον
<opp. h. 4.143> εἰλομένων: τάχα δέ σφιν ἀπεχθέες ἦλθον ἔρωτες:
<opp. h. 4.144> αἶψα γὰρ ἀμφίβληστρον ἀνὴρ εὐεργὲς ἀείρας
<opp. h. 4.145> κόλπον ἐπιπροέηκε καὶ ἄσπετον ἔσπασε θήρην,
<opp. h. 4.146> ῥηϊδίως ἁψῖσι περίσχετον ἀμφικαλύψας.
<opp. h. 4.147> σηπίαι αὖ δυσέρωτες ἐπὶ πλέον ἔδραμον ἄτης:
<opp. h. 4.148> οὐ γὰρ τοῖς οὐ κύρτον ὀλέθριον οὔτε λίνοιο
<opp. h. 4.149> ἀμφιβολὰς ἐφέηκαν ἁλίστονοι ἀγρευτῆρες,
<opp. h. 4.150> ἀλλ' αὔτως ἐρύουσιν ἀναψάμενοι μίαν οἴην
<opp. h. 4.151> ἐν ῥοθίοις: αἱ δ' εὖτ' ἂν ἀπόπροθεν ἀθρήσωσιν,
<opp. h. 4.152> αἶψα μάλ' ἀντιόωσι, περιπλέγδην δ' ἐνέχονται
<opp. h. 4.153> ἐμφύμεναι σπείρῃσιν, ἅτε ξείνηθεν ἰδοῦσαι
<opp. h. 4.154> παρθενικαὶ δηναιὸν ἀδελφεὸν ἢ γενετῆρα
<opp. h. 4.155> ἤπιον ἐν μεγάροισιν ἀπήμονα νοστήσαντα:
<opp. h. 4.156> ἠὲ νέον ζεύγλῃσιν ὑπ' εὐναίης ̓Αφροδίτης
<opp. h. 4.157> κούρη ληϊσθεῖσα γάμων εὐαγρέϊ δεσμῷ
<opp. h. 4.158> νυμφίον ἀμφέπλεξεν, ἐπ' αὐχένι πάννυχα δεσμὰ
<opp. h. 4.159> ἀργεννοῖς ἑκάτερθε βραχίοσι γυρώσασα:
<opp. h. 4.160> ὣς τότε κερδαλέαι περὶ σηπίαι εἱλίσσονται
<opp. h. 4.161> ἀλλήλαις: οὐδέ σφι μεθίεται ἔργον ἔρωτος,
<opp. h. 4.162> εἰσόκεν ἐξερύσωσιν ἐπὶ σκάφος ἀσπαλιῆες:
<opp. h. 4.163> αἱ δ' ἔτι συμπεφύασι, πόθῳ δ' ἅμα πότμον ἕλοντο.
<opp. h. 4.164> τὰς μὲν καὶ κύρτοισι παρήπαφον εἴαρος ὥρῃ:
<opp. h. 4.165> κύρτους γάρ σκιάσαντες ὑπὸ πτόρθοισι μυρίκης
<opp. h. 4.166> ἢ κομάρου πετάλοισι τεθηλόσιν ἠὲ καὶ ἄλλῃ
<opp. h. 4.167> λάχνῃ, ἐπ' ἠϊόνεσσι πολυψαμάθοισιν ἔθηκαν:
<opp. h. 4.168> αἱ δ' ἅμα μὲν γενεῆς κεχρημέναι ἠδὲ καὶ εὐνῆς
<opp. h. 4.169> κύρτον ἔσω σπεύδουσι καὶ ἥμεναι ἐν πετάλοισιν
<opp. h. 4.170> αὐτοῦ μέν παύσαντο πόθου, παύσαντο δὲ δειλῆς
<opp. h. 4.171> ζωῆς, ἀγρευτῆρσιν ἀνελκόμεναι πινυτοῖσιν.
<opp. h. 4.172> ἔξοχα δ' ἐκ πάντων νεπόδων ἀλγεινὸν ἔρωτα
<opp. h. 4.173> κόσσυφος ἀθλεύει, κίχλῃς δ' ἐπιδαίεται ἦτορ,
<opp. h. 4.174> οἴστρῳ τε ζήλῳ τε, βαρύφρονι δαίμονι, θύων.
<opp. h. 4.175> κοσσύφῳ οὔτ' εὐνὴ μία σύννομος, οὐ δάμαρ οἴη,
<opp. h. 4.176> οὐ θάλαμος, πολλαὶ δ' ἄλοχοι, πολλαὶ δὲ χαράδραι
<opp. h. 4.177> κεκριμέναι κεύθουσιν ἐφέστια λέκτρα γυναικῶν:
<opp. h. 4.178> τῇσιν ἀεὶ πᾶν ἦμαρ ὑπὸ γλαφυροῖσι μυχοῖσι
<opp. h. 4.179> κίχλαι ναιετάουσιν, ἀλίγκιαι ἀρτιγάμοισι
<opp. h. 4.180> νύμφαις, ἃς οὐκ ἄν τις ἴδοι θαλάμοιο πάροιθεν
<opp. h. 4.181> ἐρχομένας: ἐν δέ σφι γαμήλιος αἴθεται αἰδώς:
<opp. h. 4.182> ὣς αἵ γ' ἐνδόμυχοι θαλάμων ἔντοσθεν ἑκάστη
<opp. h. 4.183> αἰεὶ δηθύνουσιν, ὅπῃ πόσις αὐτὸς ἀνώγει.
<opp. h. 4.184> κόσσυφος αὖ πέτρῃσι παρήμενος οὔποτε λείπει,
<opp. h. 4.185> αἰὲν ἔχων φυλακὴν λεχέων ὕπερ, οὐδέ ποτ' ἄλλῃ
<opp. h. 4.186> τέτραπται, πᾶν δ' ἦμαρ ἑλίσσεται, ἄλλοτε δ' ἄλλους
<opp. h. 4.187> παπταίνει θαλάμους καί οἱ νόος οὔτ' ἐπὶ φορβὴν
<opp. h. 4.188> στέλλεται οὔτε τιν' ἄλλον ἔχει πόνον, ἀλλ' ἐπὶ νύμφαις
<opp. h. 4.189> μοχθίζει δύσζηλος ἀειφρούροισι πόνοισι:
<opp. h. 4.190> νυκτὶ δέ οἱ βρώμης τε μέλει καὶ παύεται ἔργων
<opp. h. 4.191> τυτθὸν ὅσον φυλακῆς ἀζηχέος: ἀλλ' ὅτε κίχλαι
<opp. h. 4.192> ὃν τόκον ὠδίνωσιν, ὃ δ' ἄσχετα τῆμος ἀΐσσει
<opp. h. 4.193> ἀμφιπεριτρομέων, ἐπὶ δ' ἔρχεται ἄλλοτε ἄλλην
<opp. h. 4.194> εἰς ἄλοχον, μέγα δή τι περιτρομέοντι ἐοικὼς
<opp. h. 4.195> ὠδίνων. οἷον δὲ μετὰ φρεσὶν ἄχθος ἀλύει
<opp. h. 4.196> μήτηρ, τηλυγέτοιο θοὴν ὠδῖνα θυγατρὸς
<opp. h. 4.197> πρωτολεχοῦς φρίσσουσα: τὸ γὰρ μέγα δεῖμα γυναικῶν:
<opp. h. 4.198> αὐτὴν δ' οὔτι χέρειον ἱκάνεται Εἰλειθυίης
<opp. h. 4.199> κῦμα πόνων, πάντῃ δὲ διὲκ θαλάμων δεδόνηται
<opp. h. 4.200> εὐχομένη, στενάχουσα, μετήορον ἦτορ ἔχουσα,
<opp. h. 4.201> εἰσόκε λυσιπόνοιο βοῆς ἔντοσθεν ἀκούσῃ:
<opp. h. 4.202> ὣς ὁ περιτρομέων ἀλόχοις μέγα δαίεται ἦτορ.
<opp. h. 4.203> τοῖόν που λεχέων ἀΐω νόμον ἐντύνεσθαι
<opp. h. 4.204> ̓Ασσυρίους, οἳ Τίγριν ὑπέρ πόρον ἄστε' ἔχουσι,
<opp. h. 4.205> Βάκτρων τ' ἐνναετῆρας, ἑκηβόλον ἔθνος ὀϊστῶν:
<opp. h. 4.206> καὶ γὰρ τοῖς πλέονές τε γαμήλια λέκτρα γυναῖκες
<opp. h. 4.207> κεκριμέναι μεθέπουσι καὶ εὐνάζονται ἅπασαι
<opp. h. 4.208> νύκτας ἀμειβόμεναι: μετὰ δέ σφισι κέντρον ὀπηδεῖ
<opp. h. 4.209> ζήλου ἀνιαροῖο, περὶ ζήλῳ δ' ὀλέκονται,
<opp. h. 4.210> αἰὲν ἐπ' ἀλλήλοισι βαρὺν θήγοντες ἄρηα.
<opp. h. 4.211> ὣς οὐδὲν ζήλοιο κακώτερον ἀνδράσιν ἄλγος
<opp. h. 4.212> ἐντρέφεται, πολλοὺς δὲ γόους, πολλὰς δὲ τίθησιν
<opp. h. 4.213> οἰμωγάς: λύσσης γὰρ ἀναιδέος ἐστὶν ἑταῖρος:
<opp. h. 4.214> λύσσῃ δ' ἀσπασίως ἐπιμίσγεται, ἐς δὲ βαρεῖαν
<opp. h. 4.215> ἄτην ἐξεχόρευσε, τέλος δέ οἱ ἔπλετ' ὄλεθρος.
<opp. h. 4.216> ὃς καὶ τὸν δύστηνον ὑπήγαγε κόσσυφον ἄτῃ
<opp. h. 4.217> δμηθῆναι, χαλεπῆς δὲ γάμων ἤντησεν ἀμοιβῆς.
<opp. h. 4.218> εὖτε γὰρ ἀθρήσῃ σπιλάδων ἔπι δινεύοντα
<opp. h. 4.219> ἰχθὺν ἀσπαλιεύς, ἀλόχοις πέρι μόχθον ἔχοντα,
<opp. h. 4.220> ἀγκίστρῳ κρατερῷ περιβάλλεται ὅττι τάχιστα
<opp. h. 4.221> καρῖδα ζώουσαν, ἐπ' ἀγκίστροιο δ' ὕπερθε
<opp. h. 4.222> βριθὺς ἀνήρτηται μολίβου κύβος: αὐτὰρ ὁ λάθρῃ
<opp. h. 4.223> πρὸς πέτραις ἀφέηκε βαρὺν δόλον, ἐγγύθι δ' αὐτῶν
<opp. h. 4.224> δινεύει θαλάμων: ὁ δ' ἐσέδρακεν, αἶψα δ' ὀρινθεὶς
<opp. h. 4.225> ὡρμήθη, καρῖδα δόμων ἔντοσθεν ἱκάνειν
<opp. h. 4.226> ἐλπόμενος λεχέεσσιν ἀνάρσιον ἠδ' ἀλόχοισιν:
<opp. h. 4.227> αἶψα δ' ἐπιθύσας ὁ μὲν ἔλπεται ἐν γενύεσσι
<opp. h. 4.228> τίνυσθαι καρῖδος ἐπήλυσιν, οὐδ' ἐνόησεν
<opp. h. 4.229> ὃν μόρον ἀμφιχανών: ἁλιεὺς δέ μιν αἶψα δοκεύσας
<opp. h. 4.230> χαλκείαις ξυνέπειρεν ἀνακρούων γενύεσσιν
<opp. h. 4.231> εἴρυσέ τ' ἀσχαλόωντα καὶ ὕστατον ἀσπαίροντα,
<opp. h. 4.232> καί πού μιν τοίοισιν ἐνίπαπε κερτομίοισι:
<opp. h. 4.233> νῦν δή, νῦν ἀλόχους τε περιφρούρευε φυλάσσων,
<opp. h. 4.234> ὦ τάλαν, ἐν θαλάμοις τε μένων ἐπιτέρπεο νύμφαις:
<opp. h. 4.235> οὐ γάρ τοι μία Κύπρις ἐφήνδανεν οὐδὲ μί' εὐνή,
<opp. h. 4.236> ἀλλὰ μάλ' ἐν τόσσῃσιν ἀγάλλεο μοῦνος ἀκοίτης
<opp. h. 4.237> εὐναῖς: ἀλλ' ἴθι δεῦρο, γάμος δέ τοί ἐστιν ἑτοῖμος,
<opp. h. 4.238> νυμφίε, χερσαίοιο πυρὸς λευκάμπυκος αὐγή.
<opp. h. 4.239> τοιάδε που νείκεσσε καὶ οὐκ ἀΐοντι πιφαύσκων.
<opp. h. 4.240> κίχλαι δ', εὖτε θάνῃ φρουρὸς πόσις, ἐκτὸς ἰοῦσαι
<opp. h. 4.241> πλάζονται θαλάμων, ξυνὸν δ' ἕλον ἀνέρι πότμον.
<opp. h. 4.242> καὶ μὴν δὴ φιλότητι καὶ ἀλλήλων ἐπαρωγῇ
<opp. h. 4.243> ὄλλυνται γαλεοί τε κύνες καὶ φῦλα κελαινῶν
<opp. h. 4.244> κεντροφόρων: λευκὸς μὲν ἐπ' ἀγκίστρῳ πεπέδηται
<opp. h. 4.245> ἰχθύς, ἀσπαλιεὺς δὲ κιών, ὅθι πηλὸς ἀϊδνὴς
<opp. h. 4.246> ἐμβύθιος δολιχῇσιν ὑφίζεται ὀργυιῇσιν,
<opp. h. 4.247> ἄγκιστρον καθέηκε, θοῶς δέ τις ἔσπασεν ἄτην
<opp. h. 4.248> ἀντιάσας: ὁ μὲν αὐτίκ' ἀνέλκεται, οἱ δέ μιν ἄλλοι
<opp. h. 4.249> φρασσάμενοι μάλα πάντες ἀολλέες ἐγγὺς ἕπονται,
<opp. h. 4.250> ὄφρ' αὐτὴν ἐπὶ νῆα καὶ ἀγρευτῆρας ἵκωνται.
<opp. h. 4.251> δὴ τότε τοὺς μὲν ἕλοις ὑποχῆς περιηγέϊ κύκλῳ,
<opp. h. 4.252> τοὺς δὲ σιδηρείοισι καταΐγδην στυφελίζων
<opp. h. 4.253> αἰχμαῖς τριγλώχισι καὶ ἀλλοίοισι δόλοισιν:
<opp. h. 4.254> οὐ γὰρ πρὶν φεύγουσιν ἀπότροποι, εἰσόχ' ἑταῖρον
<opp. h. 4.255> ἑλκόμενον λεύσσωσιν, ὁμοῦ δ' ἐθέλουσιν ὀλέσθαι.
<opp. h. 4.256> οἷον δ' ἀρτιφάτου παιδὸς νέκυν ἐκ μεγάροιο
<opp. h. 4.257> τύμβον ἐς ἀμφίκλαυτον ἑοὶ στέλλουσι τοκῆες
<opp. h. 4.258> τηλυγέτου, τῷ πολλὰ μάτην περιμοχθήσωσι:
<opp. h. 4.259> δρυπτόμενοι δ' ὀδύνῃσι τέκος περικωκύοντες
<opp. h. 4.260> ἠρίῳ ἐμπεφύασι καὶ οὐκ ἐθέλουσι μέλαθρα
<opp. h. 4.261> νοστῆσαι, ξυνῇ δὲ θανεῖν δυσπενθέϊ νεκρῷ:
<opp. h. 4.262> ὣς οἵ γ' οὐκ ἐθέλουσιν ἀνελκομένοιο λιπέσθαι,
<opp. h. 4.263> εἰσόκεν αὐτὸν ὄλεθρον ὑπ' ἀγρευτῆρσιν ὄλωνται.
<opp. h. 4.264> ἄλλους δὲ ξεῖνός τε καὶ οὐκ ἐνδήμιος ἅλμης
<opp. h. 4.265> εἷλεν ἔρως, χερσαῖον ἐπ' ἰχθύσιν οἶστρον ἐγείρων
<opp. h. 4.266> ἔξαλον: ἀλλοδαπῆς φιλίης βέλος οἷον ἱκάνει
<opp. h. 4.267> πουλύποδας σαργῶν τε γένος πέτρῃσιν ἑταῖρον.
<opp. h. 4.268> ἤτοι πουλύποδες μὲν ̓Αθηναίης φιλέουσιν
<opp. h. 4.269> ἔρνεα καὶ θαλλοῖσιν ἐπὶ γλαυκοῖσιν ἔρωτα
<opp. h. 4.270> ἔσπασαν: ἦ μέγα θαῦμα πόθῳ φρένα δενδρήεντι
<opp. h. 4.271> ἕλκεσθαι λιπαροῦ τε φυτοῦ πτόρθοισι γάνυσθαι.
<opp. h. 4.272> ἔνθα γὰρ ἀγλαόκαρπος ἁλὸς σχεδόν ἐστιν ἐλαίη,
<opp. h. 4.273> γείτοσιν ἐν γουνοῖσιν ἐπακταίη τεθαλυῖα,
<opp. h. 4.274> κεῖθι δὲ πουλύποδος νόος ἕλκεται, ἠΰτ' ἐπ' ἴχνος
<opp. h. 4.275> Κνωσίου εὐρίνοιο κυνὸς μένος, ὅστ' ἐν ὄρεσσι
<opp. h. 4.276> θηρὸς ἀνιχνεύει σκολιὴν βάσιν ἐξερεείνων
<opp. h. 4.277> ῥινὸς ὑπ' ἀγγελίῃ νημερτέϊ καί τέ μιν ὦκα
<opp. h. 4.278> μάρψε καὶ οὐκ ἐμάτησεν ἑὸν δ' ἐπέλασσεν ἄνακτα:
<opp. h. 4.279> ὥς καὶ τηλεθόωσαν ἄφαρ μάθεν ἐγγὺς ἐλαίην
<opp. h. 4.280> πούλυπος, ἐκδύνει δὲ βυθῶν καὶ γαῖαν ἀνέρπει
<opp. h. 4.281> καγχαλόων, πρέμνοισι δ' ̓Αθηναίης ἐπέλασσεν:
<opp. h. 4.282> ἔνθ' ἤτοι πρῶτον μὲν ἀγαλλόμενος περὶ ῥίζης
<opp. h. 4.283> πυθμένας εἰλεῖται στρωφώμενος, ἠΰτε κοῦρος,
<opp. h. 4.284> ὅστε νέον προμολοῦσαν ἑὴν τροφὸν ἀμφαγαπάζει,
<opp. h. 4.285> ἀμφὶ δέ οἱ πλέκεται, κόλποις δ' ἐπὶ χεῖρας ἀείρει,
<opp. h. 4.286> ἱμείρων δειρήν τε καὶ αὐχένα πηχύνασθαι:
<opp. h. 4.287> ὣς ὁ περὶ πρέμνοισιν ἑλίσσεται ἔρνεϊ χαίρων.
<opp. h. 4.288> ἔνθεν ἔπειτ' ἄκρῃσιν ἐρειδόμενος κοτύλῃσιν
<opp. h. 4.289> ὑψός' ἀνερπύζει λελιημένος, ἀμφὶ δὲ χαίτας
<opp. h. 4.290> πτύσσεται, ἄλλοτε ἄλλον ἔχων κλάδον, οἷά τις ἀνὴρ
<opp. h. 4.291> νοστήσας ξείνηθεν ἑοὺς ἀσπάζεθ' ἑταίρους
<opp. h. 4.292> ἀθρόον ἀντιόωντας ἑλισσόμενος περὶ δειρήν:
<opp. h. 4.293> ἢ ὥστε βλωθρῇσιν ἑλίσσεται ἀμφ' ἐλάτῃσιν
<opp. h. 4.294> ὑγρὸς ἕλιξ κισσοῖο, τιταινόμενος δ' ἀπὸ ῥίζης
<opp. h. 4.295> ἑρπύζει, πάντῃ δὲ περιρρέει ἀκρεμόνεσσιν:
<opp. h. 4.296> ὣς ὅ γε γηθόσυνος λιπαροὺς περιβάλλετ' ἐλαίης
<opp. h. 4.297> ὄρπηκας, κυνέοντι πανείκελος: ἀλλ' ὅτ' ἔρωτος
<opp. h. 4.298> λωφήσῃ, πάλιν αὖτις ἁλὸς μετὰ κόλπον ἀφέρπει,
<opp. h. 4.299> πλησάμενος φιλότητος ἐλαιηροῦ τε πόθοιο.
<opp. h. 4.300> τοῦ δή μιν καὶ ἔρωτος ἕλεν δόλος, ὡς ἐδάησαν
<opp. h. 4.301> ἰχθυβόλοι: θαλλοὺς γὰρ ὁμοῦ δήσαντες ἐλαίης
<opp. h. 4.302> ὅττι μάλ' εὐφυέας μόλιβον μέσον ἐγκατέθηκαν,
<opp. h. 4.303> ἐκ δ' ἀκάτου σύρουσιν: ὁ δ' οὐκ ἀμέλησε νοήσας
<opp. h. 4.304> πούλυπος ἀλλ' ἤϊξε καὶ ἀμφέπλεξεν ἑταίρους
<opp. h. 4.305> πτόρθους: οὐδ' ἔτ' ἔπειτα καὶ ἑλκόμενός περ ἐς ἄγρην
<opp. h. 4.306> δεσμὰ πόθων ἀνίησιν, ἕως ἔντοσθε γένηται
<opp. h. 4.307> νηός: ὁ δ' οὐκ ἤχθηρε καὶ ὀλλύμενός περ ἐλαίην.
<opp. h. 4.308> σαργοὶ δ' αἰγείοισι πόθοις ἐπὶ θυμὸν ἔχουσιν,
<opp. h. 4.309> αἰγῶν δ' ἱμείρουσιν, ὀρειαύλοις δὲ βοτοῖσιν
<opp. h. 4.310> ἐκπάγλως χαίρουσι καὶ εἰνάλιοί περ ἐόντες.
<opp. h. 4.311> ἦ σέβας οὐκ ἐπίελπτον, ὁμόφρονα φῦλα τεκέσθαι
<opp. h. 4.312> ἀλλήλοις ὀρέων τε πάγους χαροπήν τε θάλασσαν.
<opp. h. 4.313> εὖτε γὰρ αἰγονομῆες ἐπὶ ῥηγμῖνος ἄγωσι
<opp. h. 4.314> μηκάδας, ἐν δίνῃσι λοεσσομένας ἁλίῃσιν
<opp. h. 4.315> ἐνδίους, ὅτε θερμὸς ̓Ολύμπιος ἵσταται ἀστήρ,
<opp. h. 4.316> οἳ δὲ τότε βληχήν τε παρακταίην ἀΐοντες
<opp. h. 4.317> αὐδήν τ' αἰπολίων βαρυηχέα πάντες ὁμαρτῇ
<opp. h. 4.318> καὶ νωθεῖς περ ἐόντες ἐπειγόμενοι φορέονται
<opp. h. 4.319> σαργοὶ καὶ θρώσκουσιν ἐπ' ἀνδήροισι θαλάσσης,
<opp. h. 4.320> γηθόσυνοι, κεραὸν δὲ περισαίνουσιν ὅμιλον
<opp. h. 4.321> ἀμφί τε λιχμάζουσι καὶ ἀθρόοι ἀμφιχέονται,
<opp. h. 4.322> πυκνὰ κατασκαίροντες: ἔχει δ' ἄρα θαῦμα νομῆας
<opp. h. 4.323> πρωτοδαεῖς: αἶγες δὲ φίλον χορὸν οὐκ ἀέκουσαι
<opp. h. 4.324> δέχνυνται: τοὺς δ' οὔτις ἔχει κόρος εὐφροσυνάων.
<opp. h. 4.325> οὐ τόσον ἐν σταθμοῖσι κατηρεφέεσσι νομήων
<opp. h. 4.326> μητέρας ἐκ βοτάνης ἔριφοι περικαγχαλόωντες
<opp. h. 4.327> πολλῇ γηθοσύνῃ τε φιλοφροσύνῃ τε δέχονται,
<opp. h. 4.328> ἦμος ἅπας περὶ χῶρος ἀγαλλομένῃσιν ἰωῇς
<opp. h. 4.329> νηπιάχων κέκληγε, νόος δ' ἐγέλασσε βοτήρων,
<opp. h. 4.330> ὣς κεῖνοι κεραῇσι περισπέρχους' ἀγέλῃσιν.
<opp. h. 4.331> εὖτ' ἂν δ' εἰναλίων ἄδδην ἴσχωσι λοετρῶν,
<opp. h. 4.332> αἱ δὲ πάλιν στείχωσιν ἐς αὔλια, δὴ τότε σαργοὶ
<opp. h. 4.333> ἀχνύμενοι μάλα πάντες ἀολλέες ἐγγὺς ἕπονται,
<opp. h. 4.334> κύματος ἀκροτάτοιο γέλως ὅθι χέρσον ἀμείβει.
<opp. h. 4.335> ὡς δ' ὅτε τηλύγετον μήτηρ γόνον ἢ καὶ ἀκοίτην
<opp. h. 4.336> εὐνέτις ἀλλοδαπὴν τηλέχθονα γαῖαν ἰόντα
<opp. h. 4.337> ἀχνυμένη στέλλῃσι, νόος δέ οἱ ἔνδον ἀλύει,
<opp. h. 4.338> ὅσση οἱ μεσσηγὺς ἁλὸς χύσις, ὅσσα τε κύκλα
<opp. h. 4.339> μηνῶν: ἀκροτάτοισι δ' ἐπεμβαίνουσα θαλάσσης
<opp. h. 4.340> κύμασι δακρυόεσσαν ὑπὸ στόμα γῆρυν ἵησι,
<opp. h. 4.341> σπεύδειν λισσομένη καί μιν πόδες οὐκέτ' ὀπίσσω
<opp. h. 4.342> ἱεμένην φορέουσιν, ἔχει δ' ἐπὶ πόντον ὀπωπάς:
<opp. h. 4.343> ὣς κείνους καί κέν τις ὑπ' ὄμμασι δάκρυα φαίη
<opp. h. 4.344> στάζειν οἰωθέντας ἐλαυνομένων πάλιν αἰγῶν.
<opp. h. 4.345> σαργὲ τάλαν: τάχα γάρ σε κακὸν πόθον αἰπολίοισι
<opp. h. 4.346> φημὶ συνοίσεσθαι: τοῖος νόος ἀσπαλιήων
<opp. h. 4.347> εἰς ἀπάτην καὶ κῆρα τεοὺς ἔτρεψεν ἔρωτας.
<opp. h. 4.348> πέτρας μὲν κείνας τεκμαίρεται ἐγγύθι γαίης
<opp. h. 4.349> πρῶτον ἀνὴρ διδύμοισιν ἀνισταμένας κροτάφοισιν
<opp. h. 4.350> ἐγγύθεν, αἳ στεινωπὸν ἁλὸς διὰ χῶρον ἔχουσιν,
<opp. h. 4.351> αἰθέρος ἀκτίνεσσι διαυγέας, αἷς ἔνι σαργοὶ
<opp. h. 4.352> πολλοὶ ναιετάουσιν, ὁμόκτιτον αὖλιν ἔχοντες:
<opp. h. 4.353> ἔξοχα γὰρ πυρσοῖσιν ἐπ' ἠελίοιο γάνυνται.
<opp. h. 4.354> ἐνθάδ' ἀνὴρ μελέεσσιν ἐφεσσάμενος δέρος αἰγός,
<opp. h. 4.355> δοιὰ κέρα κροτάφοισι περὶ σφετέροισιν ἀνάψας,
<opp. h. 4.356> στέλλεται ὁρμαίνων νόμιον δόλον, ἐς δ' ἅλα βάλλει
<opp. h. 4.357> κρείασιν αἰγείοισιν ὁμοῦ κνίσσῃ τε λιπήνας
<opp. h. 4.358> ἄλφιτα: τοὺς δ' ὀδμή τε φίλη δολόεσσά τ' ἐσωπὴ
<opp. h. 4.359> φορβή τ' εὐδώρητος ἐφέλκεται, οὐδέ τιν' ἄτην
<opp. h. 4.360> ἐν φρεσὶν ὁρμαίνουσιν, ἀγαλλόμενοι δὲ μένουσιν
<opp. h. 4.361> αἰγὶ περισαίνοντες ἐοικότα δήϊον ἄνδρα:
<opp. h. 4.362> δύσμοροι, ὡς ὀλοοῖο τόχ' ἀντιόωσιν ἑταίρου,
<opp. h. 4.363> οὐ φρεσὶν αἰγείῃσιν ἀρηρότος: αὐτίκα γάρ σφιν
<opp. h. 4.364> ῥάβδον τε κραναὴν ὁπλίζεται ἠδὲ λίνοιο
<opp. h. 4.365> ὁρμιὴν πολιοῖο, βάλεν δ' ὑπὲρ ἀγκίστροιο
<opp. h. 4.366> χηλῆς αἰγείης κρέας ἔμφυτον: οἱ μὲν ἐδωδὴν
<opp. h. 4.367> ἐσσυμένως ἥρπαξαν, ὁ δ' ἔσπασε χειρὶ παχείῃ
<opp. h. 4.368> αὖ ἐρύων: εἰ γάρ τις ὀΐσεται ἔργα δόλοιο,
<opp. h. 4.369> οὐκ ἂν ἔτ' ἐμπελάσειε καὶ εἰ λασιότριχας αὐτὰς
<opp. h. 4.370> αἶγας ἄγοι, φεύγουσι δ' ἀποστύξαντες ὁμαρτῇ
<opp. h. 4.371> καὶ μορφὴν καὶ δαῖτα καὶ αὐτῆς ἔνδια πέτρης:
<opp. h. 4.372> εἰ δὲ λάθοι καὶ κραιπνὸν ἔχοι πόνον, οὔ κέ τις ἄγρης
<opp. h. 4.373> λειφθείη, πάντας δὲ δαμάσσεται αἰγὸς ὀπωπή.
<opp. h. 4.374> ἄλλος δ' αὖ σαργοῖσι μέλει πόθος εἴαρος ὥρῃ
<opp. h. 4.375> ἀλλήλων, εὐνῆς δὲ γάμων πέρι δηριόωνται:
<opp. h. 4.376> πολλαῖς δ' εἷς ἀλόχοις πέρι μάρναται: ὃς δέ κεν ἀλκῇ
<opp. h. 4.377> νικήσῃ, πάσῃσιν ἐπάρκιος ἔπλετ' ἀκοίτης,
<opp. h. 4.378> πέτρας δ' εἰσελάει θῆλυν στόλον: ἔνθ' ἁλιῆες
<opp. h. 4.379> κύρτον ἐτεχνήσαντο βαθύν, περιηγέα πάντῃ:
<opp. h. 4.380> τὸν δὲ φυτῶν λάχνῃσι περὶ στόμα πάντα πύκασσαν,
<opp. h. 4.381> μύρτων ἢ δάφνης εὐώδεος ἠέ τευ ἄλλου
<opp. h. 4.382> πτόρθοισιν θαλεροῖσιν ἐπισταμένως σκιάσαντες.
<opp. h. 4.383> τοὺς δ' οἶστρος ποτὶ μῶλον ἐπώρορεν εὐνητῆρας
<opp. h. 4.384> μάρνασθαι, πολλὴ δὲ γαμήλιος ἵστατ' ̓Ενυώ.
<opp. h. 4.385> ἀλλ' ὅτ' ἀριστεύσας τις ἕλῃ κράτος, αὐτίκα πέτρην
<opp. h. 4.386> παπταίνει γλαφυρήν, ἀλόχοις δόμον, ἐς δ' ἴδε κύρτον
<opp. h. 4.387> κείμενον, εὐφύλλοισιν ἐπηρεφὲ ἀκρεμόνεσσιν,
<opp. h. 4.388> ἔνθ' ἐλάει νυμφεῖον ἑὸν χορόν: αἱ μὲν ἔπειτα
<opp. h. 4.389> κύρτον ἔσω δύνουσιν, ὁ δ' ἔκτοθι πάντας ἐρύκει
<opp. h. 4.390> ἄρσενας, οὐδέ τιν' ἄλλον ἐᾷ νύμφῃσι πελάσσαι.
<opp. h. 4.391> ἀλλ' ὅταν ἐμπλήσῃ πλεκτὸν δόλον, ὕστατος αὐτὸς
<opp. h. 4.392> ἐς θάλαμον προὔτυψεν, ἀνέκβατον ̓́Αϊδος εὐνήν.
<opp. h. 4.393> ὡς δ' ὅτε μηλονόμος τις ἀνὴρ βοτάνηθεν ἐλαύνων
<opp. h. 4.394> εἰροπόκους ἀγέλας ἀνάγει πάλιν, ἐν δὲ θυρέτροις
<opp. h. 4.395> ἱστάμενος σταθμοῖο νόῳ πεμπάζεται οἰῶν
<opp. h. 4.396> πληθὺν εὖ διέπων, εἴ οἱ σόα πάντα πέλονται,
<opp. h. 4.397> πώεσι δ' εἰλομένοισι περιπλήθουσα μὲν αὐλὴ
<opp. h. 4.398> στείνεται, ὑστάτιος δὲ μετά σφισιν ἔσσυτο ποιμήν:
<opp. h. 4.399> ὣς αἱ μὲν προπάροιθεν ἔσω κοίλοιο μυχοῖο
<opp. h. 4.400> θηλύτεραι κατέδυσαν, ὁ δ' ὕστερος ἔνθορ' ἀκοίτης,
<opp. h. 4.401> δειλαίῃς ἅμα δειλὸς ἐπισπεύδων ἀλόχοισι.
<opp. h. 4.402> τοῖα μὲν ἐν νεπόδεσσιν ἔρως ἐστήσατ' ἄεθλα,
<opp. h. 4.403> τοίαις δ' ἐξαπάτῃσιν ἐρωμανέεσσιν ὄλοντο.
<opp. h. 4.404> ̔́Ιππουροι δ' ὅτε κέν τι μετ' οἴδμασιν ἀθρήσωσι
<opp. h. 4.405> πλαζόμενον, τῷ πάντες ἀολλέες ἐγγὺς ἕπονται:
<opp. h. 4.406> ἔξοχα δ', ὁππότε νῆα διαραισθεῖσαν ἀέλλαις,
<opp. h. 4.407> αἰνὰ Ποσειδάωνος ἀμειλίκτοιο τυχοῦσαν,
<opp. h. 4.408> δασσάμενον μέγα κῦμα διακριδὸν ἄλλοθεν ἄλλα
<opp. h. 4.409> δοῦρα φέρῃ λώβῃσι πολυσχιδέεσσι λυθέντα.
<opp. h. 4.410> τῆμος δ' ἱππούρων ἀγέλαι πινάκεσσι θεούσαις
<opp. h. 4.411> ἑσπόμεναι μεθέπουσιν: ὁ δ' ἐγκύρσας ἁλιήων
<opp. h. 4.412> πολλὴν ῥηϊδίως ἄγρην ἕλεν ἠδ' ἀμέγαρτον.
<opp. h. 4.413> ἀλλὰ τὸ μὲν ναύτῃσιν ἀλεξήσειε Κρονίων
<opp. h. 4.414> ἐμβύθιος, νῆες δὲ διὰ πλατὺ κῦμα θέοιεν
<opp. h. 4.415> αὔραις εὐκήλοισιν ἀπήμονες ἠδ' ἀτίνακτοι,
<opp. h. 4.416> φόρτον ἀμοιβαίοισι μετερχόμεναι καμάτοισιν,
<opp. h. 4.417> ἱππούροις δ' ἀλλοῖα νοήματα τεχνήσασθαι
<opp. h. 4.418> ἐστίν, ἀπημοσύνῃ δὲ νεῶν μεταβαινέμεν ἄγρην.
<opp. h. 4.419> Συμφερτοὺς δονάκων φακέλους ἅμα γυρώσαντες
<opp. h. 4.420> δίναις ἐγκατέθηκαν, ἔνερθε δὲ λᾶαν ἔδησαν
<opp. h. 4.421> βριθὺν ὑφορμιστῆρα: τὰ μὲν μάλα πάντα καθ' ὕδωρ
<opp. h. 4.422> ἀτρέμα δινεύουσι: φιλόσκια δ' αὐτίκα φῦλα
<opp. h. 4.423> ἱππούρων ἀγεληδὸν ἀγείρεται, ἀμφὶ δὲ νῶτα
<opp. h. 4.424> τερπόμενοι δονάκεσσιν ἀνατρίβουσι μένοντες:
<opp. h. 4.425> τοῖς δὲ τότ' ἀσπαλιῆες ἐπιπλώουσιν ἑτοίμην
<opp. h. 4.426> εἰς ἄγρην, ἄγκιστρα δ' ὑπ' εἴδασιν ὁπλίσσαντες
<opp. h. 4.427> πέμπους', οἱ δ' ἐρύουσιν ἅμα σπεύδοντες ὄλεθρον.
<opp. h. 4.428> ὡς δὲ κύνας βρώμῃσιν ἀνὴρ ἐπὶ μῶλον ὀρίνει
<opp. h. 4.429> δινεύων μέσσοισιν ἑλώρια, τοὶ δ' ἐπὶ γαστρὶ
<opp. h. 4.430> ἔξοχα μαργαίνοντες ὑποφθαδὸν ἅρπαγι λύσσῃ
<opp. h. 4.431> ἀλλήλους προθέουσι καὶ ἐς χέρα παπταίνουσιν
<opp. h. 4.432> ἀνδρός, ὅπῃ ῥίψειεν, ἔρις δ' ἀναφαίνετ' ὀδόντων:
<opp. h. 4.433> ὣς οἵ γ' ἀγκίστροισιν ἐπαΐσσουσιν ἑτοίμως.
<opp. h. 4.434> ῥηϊδίως δ' ἀγρευτὸν ἐρύσσεαι ἄλλον ἐπ' ἄλλῳ
<opp. h. 4.435> κραιπνὸς ἐών: αὐτοὶ γὰρ ἐπισπεύδους' ἁλιήων
<opp. h. 4.436> μᾶλλον, ὑπ' ἀφραδίῃσιν ἑὸν μόρον ἐγκονέοντες.
<opp. h. 4.437> Τοίῃ ἐπιφροσύνῃ καὶ πομπίλον ἀγρώσσονται:
<opp. h. 4.438> καὶ γὰρ τοῖς ἴσον ἦτορ ἐπὶ σκιεροῖσι πόθοισι.
<opp. h. 4.439> Τευθίσι δ' ἄτρακτόν τις ἀνὴρ ἐπιμηχανόῳτο,
<opp. h. 4.440> ἐντύνων κλωστῆρι πανείκελον: ἀμφὶ δ' ἄρ' αὐτῷ
<opp. h. 4.441> πυκνὰ καταζεύξειεν ἀνακλίνων γενύεσσιν
<opp. h. 4.442> ἄγκιστρ' ἀλλήλοισι παρασχεδόν, οἷς ἔπι σῶμα
<opp. h. 4.443> ποικίλον ἐμπείρειεν ἰουλίδος, ὕπτια χαλκοῦ
<opp. h. 4.444> δήγματ' ἐπικρύπτων, γλαυκοῖς δ' ἐνὶ βένθεσι λίμνης
<opp. h. 4.445> τοῖον ἀναψάμενος σύροι δόλον: ἡ δ' ἐσιδοῦσα
<opp. h. 4.446> τευθὶς ἐφωρμήθη τε καὶ ἀμφιέπουσα πιέζει
<opp. h. 4.447> ἰκμαλέοις θυσάνοις, ἐπάγη δ' ἐνὶ χείλεσι χαλκοῦ:
<opp. h. 4.448> οὐδ' ἔτι καὶ μεμαυῖα λιπεῖν δύνατ', ἀλλ' ἀέκουσα
<opp. h. 4.449> ἕλκεται, αὐτόπλεκτον ἑὸν δέμας ἀμφιβαλοῦσα.
<opp. h. 4.450> καὶ μέν τις λιμένεσσι παρ' ἀκλύστοισι θαλάσσης
<opp. h. 4.451> ἄγρην ἐγχελύων τεχνήσατο κοῦρος ἀθύρων.
<opp. h. 4.452> ἔντερον οἰὸς ἑλὼν περιμήκετον ἧκε καθ' ὕδωρ
<opp. h. 4.453> ἐκτάδιον, δολιχῇσιν ἀλίγκιον ὁρμιῇσιν:
<opp. h. 4.454> ἡ δ' ἐσιδοῦς' ἐπόρουσε καὶ ἔσπασε: τὴν δὲ χανοῦσαν
<opp. h. 4.455> ἔγνω καὶ μήλειον ἄφαρ κύρτωσεν ἀϋτμῇ
<opp. h. 4.456> ἔγκατον ἐμπνείων: τὸ δ' ἀνίσταται ἄσθματι λάβρῳ
<opp. h. 4.457> οἰδαλέον, πλῆσεν δὲ τιταινόμενον στόμα δειλῆς
<opp. h. 4.458> ἐγχέλυος: πνοιῇ δὲ περιστένεται μογέουσα
<opp. h. 4.459> ἀνδρομέῃ, δέδεται δὲ καὶ ἱεμένη περ ἀλύξαι,
<opp. h. 4.460> εἰσόκεν οἰδαίνουσα καὶ ἄσχετον ἀσθμαίνουσα
<opp. h. 4.461> ὑψός' ἀναπλώσῃ καὶ ὑπ' ἀγρευτῆρι γένηται.
<opp. h. 4.462> ὡς δ' ὅτε τις πλείου πειρώμενος ἀμφιφορῆος
<opp. h. 4.463> αὐλὸν ἔχων ἤρεισεν ὑπὸ στόμα φυσητῆρα,
<opp. h. 4.464> ἄσθματι δ' αὖ ἐρύει μέθυος ποτὸν ἔμπαλιν ἕλκων
<opp. h. 4.465> χείεσιν ἀκροτάτοις, τὸ δ' ἀνατρέχει ἀνδρὸς ἀϋτμῇ:
<opp. h. 4.466> ὣς αἵ γ' ἐγχέλυες πνοιῆς ὕπο κυμαίνουσαι
<opp. h. 4.467> ἕλκονται δολίοιο ποτὶ στόμα φυσητῆρος.
<opp. h. 4.468> ἔστι δέ τις νεπόδων δειλὸς καὶ ἄκικυς ὅμιλος,
<opp. h. 4.469> ἀβληχρῆς ἀφύης ἀδινὸν γένος, αἳ καλέονται
<opp. h. 4.470> ἐγγραύλεις: ἀγαθὴ δὲ βόσις πάντεσσιν ἔασιν
<opp. h. 4.471> ἰχθύσιν: αἰεὶ δέ σφιν ἐνὶ φρεσὶ φῦζα δέδηε,
<opp. h. 4.472> πάντα δ' ὑποτρομέουσι, σὺν ἀλλήλαις δὲ χυθεῖσαι
<opp. h. 4.473> σωρηδὸν μίμνουσι καὶ ἀθρόαι ἐμπεφύασιν,
<opp. h. 4.474> ἠΰτ' ἀναγκαίοιο βίην δεσμοῖο φέρουσαι:
<opp. h. 4.475> οὐδέ κε μητίσαιο διάκρισιν εὐρέος ἐσμοῦ
<opp. h. 4.476> οὐδὲ λύσιν: τοῖον γὰρ ἐν ἀλλήλῃσιν ἔχονται.
<opp. h. 4.477> πολλάκι μὲν καὶ νῆες ἐν ἕρμασιν ἠΰτ' ἔκελσαν
<opp. h. 4.478> κείναις, πολλάκι δέ σφιν ἐνιπλήσσουσιν ἐρετμοῖς
<opp. h. 4.479> κληΐδων ἐλατῆρες, ἐνέσχετο δ' ἱεμένη περ
<opp. h. 4.480> κώπη, πετραίης ἅτε χοιράδος ἀντιτυχοῦσα:
<opp. h. 4.481> καί πού τις βουπλῆγα βαρύστομον ἰθὺς ἀείρας
<opp. h. 4.482> ἐγγραύλεις ἐτίναξε καὶ οὐ διέκερσε σιδήρῳ
<opp. h. 4.483> στῖφος ἅπαν, βαιὴν δ' ἀγέλης ἀπεδάσσατο μοῖραν:
<opp. h. 4.484> καὶ τῆς μὲν κεφαλὴν πέλεκυς τάμε, τὴν δ' ἐκόλουσεν
<opp. h. 4.485> οὐρῆς, τὴν δ' ἤμησε μέσην, τὴν δ' εἷλεν ἅπασαν.
<opp. h. 4.486> οἰκτρὸν ἰδεῖν μογεροῖσιν ἐοικότα σώματα νεκροῖς.
<opp. h. 4.487> αἱ δ' οὐδ' ὣς ἐλάθοντο καὶ οὐκ ἀνέηκαν ἔχουσαι
<opp. h. 4.488> δεσμὸν ἑόν: τοῖός τις ἐπί σφισι γόμφος ἄρηρε.
<opp. h. 4.489> καί κέν τις παλάμῃσιν ἅτε ψαμάθοιο βαθείης
<opp. h. 4.490> ἀντιάσας κείνῃσιν ἐπ' ἰχθύσιν ἀμήσαιτο.
<opp. h. 4.491> τὰς δ' ὁπότε φράσσωνται ἐπί σφισι πεπτηυίας
<opp. h. 4.492> ἰχθυβόλοι, κοίλῃσι περιπτύσσουσι σαγήναις
<opp. h. 4.493> ἀσπασίως, πολλὴν δὲ ποτὶ ῥηγμῖνας ἄγουσιν
<opp. h. 4.494> ἄγρην νόσφι πόνοιο καὶ ἄγγεα πάντ' ἀφύῃσιν
<opp. h. 4.495> ἔν τ' ἀκάτους ἔπλησαν, ἐπ' ἠϊόσι δὲ βαθείαις
<opp. h. 4.496> θημῶνας νήησαν, ἀπειρεσίην χύσιν ἄγρης.
<opp. h. 4.497> οἷον δ' ἐργατίναι Δηοῦς πόνον ἐκτελέσαντες,
<opp. h. 4.498> πνοιῇς χερσαίοις τε διακρίναντες ἐρετμοῖς
<opp. h. 4.499> καρπόν, ἐϋτροχάλοιο μέσον κατὰ χῶρον ἀλωῆς
<opp. h. 4.500> πολλὸν ἐνηήσαντο, περιπλήθουσα δὲ πάντῃ
<opp. h. 4.501> πυροδόκος στεφάνη λευκαίνεται ἔνδον ἀλωῆς:
<opp. h. 4.502> ὣς τότ' ἀπειρεσίῃσι περιπληθὴς ἀφύῃσιν
<opp. h. 4.503> ὀφρὺς ἀγχιάλου λευκαίνεται αἰγιαλοῖο.
<opp. h. 4.504> φῦλα δὲ πηλαμύδων ἐκ μὲν γένος εἰσὶ θαλάσσης
<opp. h. 4.505> Εὐξείνου, θύννης δὲ βαρύφρονος εἰλείθυιαι:
<opp. h. 4.506> κεῖναι γάρ, Μαιῶτις ὅπῃ ξυμβάλλεται ἅλμῃ,
<opp. h. 4.507> ἀγρόμεναι λιμναῖον ὑπὸ στόμα καὶ δονακῆας
<opp. h. 4.508> ὑδρηλοὺς ὠδῖνος ἐπαλγέος ἐμνήσαντο:
<opp. h. 4.509> καὶ τὰ μὲν ὅσσα κίχωσι μεταδρομάδην κατέδουσιν
<opp. h. 4.510> ὠά, τὰ δ' ἐν δονάκεσσι καὶ ἐν σχοίνοισι μένοντα
<opp. h. 4.511> πηλαμύδων ἀγέλας ὥρῃ τέκεν: αἱ δ' ὅτε κῦμα
<opp. h. 4.512> πρῶτον ἐπιψαίρωσι πόροιο τε πειρήσωνται,
<opp. h. 4.513> ξεῖνον ἁλὸς σπεύδουσι μετὰ πλόον, οὐδ' ἐθέλουσι
<opp. h. 4.514> μίμνειν ἔνθ' ἐγένοντο καὶ ἠβαιαί περ ἐοῦσαι.
<opp. h. 4.515> Θρηΐκιος δέ τίς ἐστιν ἁλὸς πόρος, ὅντε βάθιστον
<opp. h. 4.516> φασὶ Ποσειδάωνος ἐνὶ κλήροισι τετύχθαι:
<opp. h. 4.517> ἐκ τοῦ καί τε Μέλας κικλήσκεται, οὐδέ ἑ λάβροι
<opp. h. 4.518> λίην οὐδ' ὑπέροπλοι ἐπιθρώσκουσιν ἀῆται:
<opp. h. 4.519> ἐν δ' ἄρα οἱ κευθμῶνες ὑποβρύχιοι πεφύασι
<opp. h. 4.520> κοῖλοι, πηλώεντες, ἀθέσφατοι, οἷς ἔνι πολλὰ
<opp. h. 4.521> τίκτεται, ἠβαιοῖσιν ὅς' ἰχθύσι δαῖτας ὀφέλλει.
<opp. h. 4.522> ἔνθα καὶ ἀρτιγόνοισι πέλει πρώτιστα κέλευθα
<opp. h. 4.523> πηλαμύδων ἑσμοῖσιν, ἐπεὶ περιώσιον ἄλλων
<opp. h. 4.524> εἰναλίων φρίσσουσι δυσαέα χείματος ὁρμήν:
<opp. h. 4.525> χεῖμα δὲ πηλαμύδεσσιν ἀπαμβλύνει φάος ὄσσων.
<opp. h. 4.526> ἔνθα δ' ἐν εὐρωποῖσιν ἁλὸς λαγόνεσσι πεσοῦσαι
<opp. h. 4.527> αὔτως δηθύνουσιν, ἀεξόμεναι δὲ μένουσι
<opp. h. 4.528> λαρὸν ἔαρ: τῇ δέ σφι καὶ ἵμερος ἄνεται εὐνῆς:
<opp. h. 4.529> πλησάμεναι δὲ τόκοιο παλίμποροι αὖτις ἵενται
<opp. h. 4.530> πατρῷον μετὰ κῦμα, μόγον δ' ἀπὸ γαστρὸς ἔθεντο.
<opp. h. 4.531> τὰς δ' ἤτοι Μέλανος μὲν ὑπὲρ βαθὺ λαῖτμα πόροιο
<opp. h. 4.532> Θρήϊκες ἀγρώσσουσιν ἀπηνέϊ χείματος ὥρῃ,
<opp. h. 4.533> θήρην ἀργαλέην καὶ ἀτερπέα, δηϊοτῆτος
<opp. h. 4.534> θεσμὸν ὑφ' αἱματόεντα καὶ ἄγριον αἶσαν ὀλέθρου.
<opp. h. 4.535> ἔστι τις οὐ δολιχὴ μὲν ἀτὰρ πάχος ὅττι μεγίστη,
<opp. h. 4.536> μῆκος ὅσον πῆχυς, στιβαρὴ δοκίς: ἐν δέ οἱ ἄκρῃ
<opp. h. 4.537> πολλὴ μὲν μολίβοιο χύσις, πολλαὶ δὲ σιδήρου
<opp. h. 4.538> αἰχμαὶ τριγλώχινες ἐπασσύτεραι πεφύασι:
<opp. h. 4.539> πεῖσμα δέ μιν περίμηκες ἐΰπλοκον ἀμφιβέβηκε.
<opp. h. 4.540> δουρὶ δ' ἀναπλώσαντες, ἁλὸς πόρος ἔνθα βάθιστος,
<opp. h. 4.541> ἐς βυθὸν ἠερόεντα περικρατὲς ἧκαν ἔνερθε
<opp. h. 4.542> πυθμένος εἰλατίνου κρατερὸν σθένος: αἶψα δὲ ῥιπῇ
<opp. h. 4.543> σπερχόμενον, μολίβῳ τε καταρρεπὲς ἠδὲ σιδήρῳ,
<opp. h. 4.544> σεύεται ἐς νεάτας ῥίζας ἁλός, ἔνθ' ἀμενηναῖς
<opp. h. 4.545> πηλαμύσι προὔτυψεν ἐν ἰλύσι πεπτηυίαις:
<opp. h. 4.546> σὺν δ' ἕλε σύν τ' ἐτόρησεν ὅσον κίχε δειλὸν ὅμιλον.
<opp. h. 4.547> οἱ δὲ θοῶς ἀνέρυσσαν ἐληλαμένας περὶ χαλκῷ
<opp. h. 4.548> παλλομένας ἐλεεινὰ σιδηρείῃς ὀδύνῃσι.
<opp. h. 4.549> τὰς δέ τις εἰσορόων καί κεν θρασυκάρδιος ἀνὴρ
<opp. h. 4.550> οἰκτείραι θήρης τε δυσαγρέος ἠδὲ μόροιο:
<opp. h. 4.551> τῆς μὲν γὰρ λαγόνεσσιν ἐλήλατο δουρὸς ἀκωκή,
<opp. h. 4.552> τῆς δὲ κάρη ξυνέπειρε θοὸν βέλος, ἡ δ' ὑπὲρ οὐρὴν
<opp. h. 4.553> οὔτασται, νηδὺν δ' ἑτέρης, ἄλλης δ' ἕλε νῶτα
<opp. h. 4.554> δριμὺς ἄρης, ἄλλη δὲ μέσον κενεῶνα πέπαρται.
<opp. h. 4.555> ὡς δ' ὁπότε, κρινθέντος ἐνυαλίοιο κυδοιμοῦ,
<opp. h. 4.556> δουριφάτους κονίης τε καὶ αἵματος ἐξανελόντες
<opp. h. 4.557> εὐνὴν ἐς πυρόεσσαν ἑοὶ στέλλωσιν ἑταῖροι
<opp. h. 4.558> μυρόμενοι: τὰ δὲ πολλὰ καὶ αἰόλα σώμασι νεκρῶν
<opp. h. 4.559> ἕλκεα παντοῖαί τε βολαὶ πλήθουσιν ̓́Αρηος:
<opp. h. 4.560> ὣς καὶ πηλαμύδεσσιν ἐπιπρέπει ἕλκεα πάντῃ,
<opp. h. 4.561> εἴδωλον πολέμοιο, φίλον γε μὲν ἀσπαλιεῦσιν.
<opp. h. 4.562> ἄλλοι δ' αὖ κούφοισι λίνοις ἕλον ἔθνε' ἀφαυρῶν
<opp. h. 4.563> πηλαμύδων: αἰεὶ γὰρ ἀνὰ κνέφας, ὅττι κεν ἅλμῃ
<opp. h. 4.564> ἐμπίπτῃ, τρομέουσι, φόβον δ' ὀρφναῖον ἔχουσιν:
<opp. h. 4.565> ὄρφνῃ δ' ἀγρώσσονται, ἀτυζόμεναι κατὰ βένθος.
<opp. h. 4.566> δίκτυα γὰρ μάλα κοῦφα λίνων στήσαντες ἐλαφρῶν
<opp. h. 4.567> κυκλόσε δινεύουσι, βίῃ θείνοντες ἐρετμοῖς
<opp. h. 4.568> νῶτον ἁλός, κοντοῖς τε καταΐγδην κτυπέουσιν:
<opp. h. 4.569> αἱ δ' ὑπό μαρμαρυγῆς ταχυήρεος ἠδ' ὁμάδοιο
<opp. h. 4.570> φυζαλέαι θρώσκουσι, λίνου δ' εἰς κόλπον ἵενται
<opp. h. 4.571> ἀτρέμας ἑστηῶτος, ὀιόμεναι σκέπας εἶναι,
<opp. h. 4.572> νήπιαι, αἳ δούποιο φόβῳ μόρον εἰσεπέρησαν.
<opp. h. 4.573> ἔνθ' οἱ μὲν σχοίνοισιν ἐπισπέρχους' ἑκάτερθε,
<opp. h. 4.574> δίκτυον ἐξερύοντες ἐπ' ᾐόνας: αἱ δ' ὁρόωσαι
<opp. h. 4.575> σχοίνους κινυμένας, ἀνεμώλια δείματ' ἔχουσαι,
<opp. h. 4.576> εἰλόμεναι πτήσσουσι καὶ ἀθρόαι ἐσπείρηνται.
<opp. h. 4.577> πολλά κεν ἀγραίοισι τότ' ἀρήσαιτο θεοῖσι
<opp. h. 4.578> δικτυβόλος, μήτ' οὖν τι θορεῖν ἔκτοσθε λίνοιο,
<opp. h. 4.579> μήτε τι κινύμενον δεῖξαι πόρον: ἢν γὰρ ἴδωνται
<opp. h. 4.580> πηλαμύδες, τάχα πᾶσαι ὑπὲρ κούφοιο λίνοιο
<opp. h. 4.581> ἐς βυθὸν ἀΐσσουσι καὶ ἄπρηκτον λίπον ἄγρην.
<opp. h. 4.582> εἰ δ' οὔ σφι μακάρων τις ἁλιπλάγκτων νεμεσήσει,
<opp. h. 4.583> πολλάκι καὶ τραφερῆς ὑπὲρ ᾐόνος ἑλκυσθεῖσαι
<opp. h. 4.584> ἔξαλοι οὐκ ἐθέλουσι λιπεῖν λίνον, ἀλλ' ἐνέχονται,
<opp. h. 4.585> αὐτὴν μήρινθον πολυδινέα πεφρικυῖαι.
<opp. h. 4.586> ὧδε καὶ ἐν ξυλόχοισιν ὀρέστεροι ἀγρευτῆρες
<opp. h. 4.587> εἷλον ἀναλκείην ἐλάφων εὐαγρέϊ τέχνῃ,
<opp. h. 4.588> μηρίνθῳ στέψαντες ἅπαν δρίος: ἀμφὶ δὲ κούφων
<opp. h. 4.589> ὀρνίθων δήσαντο θοὰ πτερά: ταὶ δ' ἐσορῶσαι
<opp. h. 4.590> ἠλέματα πτώσσουσι κενὸν φόβον, οὐδὲ πελάσσαι
<opp. h. 4.591> μαψιδίως πτερύγεσσιν ἀτυζόμεναι μεμάασιν,
<opp. h. 4.592> εἰσόκε θηρητῆρες ἐπαΐξαντες ἕλωσι.
<opp. h. 4.593> καὶ μέν τις δύπτης ἁλίων εὐμήχανος ἔργων
<opp. h. 4.594> νόσφι δόλου παλάμῃσιν ἐπαΐξας ἕλεν αὐταῖς
<opp. h. 4.595> ἰχθῦς, ἠΰτε χέρσον ἀμειβόμενος πόρον ἅλμης,
<opp. h. 4.596> σαργόν τε τρέσσαντα φόβῳ δειλήν τε σκίαιναν.
<opp. h. 4.597> σαργοὶ μὲν δείσαντες ἀολλέες ἐς μυχὸν ἅλμης
<opp. h. 4.598> εἰλόμενοι πτήσσουσιν, ἐπ' ἀλλήλαις δὲ κέχυνται,
<opp. h. 4.599> δόχμιαι ἀμφιπεσόντες, ἀναφρίσσουσι δ' ἀκάνθαις
<opp. h. 4.600> νῶτα μετακλίνοντες, ἅτε σκολόπεσσιν ἁπάντῃ
<opp. h. 4.601> φραξάμενοι πυκινῇσι περίδρομον ἕρκος ἀλωῆς
<opp. h. 4.602> ἀγρονόμοι, σίντῃσι μέγαν πόνον: οὐδέ κεν ἄν τις
<opp. h. 4.603> ἐσβαίη: σκῶλοι γὰρ ἐρητύουσι κέλευθα:
<opp. h. 4.604> ὣς κείνοις οὐκ ἄν τις ἐνιχρίμψειεν ἑτοίμως,
<opp. h. 4.605> οὐδ' ἐπὶ χεῖρα βάλοι: περὶ γὰρ φρίσσουσι κελαιναὶ
<opp. h. 4.606> πρόκροσσαι πυκινῇσιν ὑπὸ σταλίκεσσιν ἄκανθαι.
<opp. h. 4.607> ἀλλά τις ἰδμοσύνῃσιν ἀνὴρ ὑπὸ κεύθεα πόντου
<opp. h. 4.608> ἐσσυμένως δύοιτο, περιφράζοιτο δὲ πάντῃ
<opp. h. 4.609> σαργούς, ἔνθα κάρη τε καὶ οὐραίη κλίσις αὐτῶν:
<opp. h. 4.610> χεῖρα δ' ὑπὲρ κεφαλῇσι βαλὼν καθύπερθεν ἀκάνθας
<opp. h. 4.611> ἦκα καταρρέξειεν ἐπικλίνοι τε πιέζων:
<opp. h. 4.612> οἱ δ' αὔτως μίμνουσιν ἀρηρότες ἀλλήλοισιν
<opp. h. 4.613> ἀστεμφεῖς, προβολῇσι πεποιθότες ὀξείῃσιν:
<opp. h. 4.614> ἔνθα δύω παλάμῃσιν ἀνὴρ ἑκάτερθεν ἀείρας
<opp. h. 4.615> αὖτις ἀναπλώει τελέσας πανεπίκλοπον ἔργον.
<opp. h. 4.616> πετραίην δὲ σκίαιναν ἐπὴν φόβος ἦτορ ἵκηται,
<opp. h. 4.617> ἐσσυμένως σπιλάδεσσιν ἐπέσσυτο καί τινα κοίλην
<opp. h. 4.618> χειὴν εἰσεπέρησε περίδρομον ἠὲ χαράδρην,
<opp. h. 4.619> ἢ ποίαις ἁλίῃσιν ὑπέδραμεν, ἠὲ καὶ ὑγροῖς
<opp. h. 4.620> φύκεσιν: οὐ γάρ οἵ τι μέλει σκέπας, οἷον ἅπασαν
<opp. h. 4.621> δεξάμενον ῥύσαιτο, κάρη δ' ἄρα δίζεται οἶον
<opp. h. 4.622> φράξασθαι, κεφαλὴν δὲ κατακρύψασα καὶ ὄσσε
<opp. h. 4.623> ἔλπεται οὐχ ὁρόωσα λαθεῖν ὁρόωντος ἐφορμήν.
<opp. h. 4.624> ὡς δέ τις ὠμηστῆρος ἐπεσσυμένοιο λέοντος
<opp. h. 4.625> βουβαλὶς ἐν λόχμῃσι κάτω τρέψασα κάρηνον
<opp. h. 4.626> μαψιδίην φυλακὴν προτιβάλλεται, οὔθ' ὁράασθαι
<opp. h. 4.627> ἔλπεται, εἰσόκε δή μιν ἐπαΐξας ὀλοὸς θὴρ
<opp. h. 4.628> δαρδάψῃ: τῆς δ' ἦτορ ὁμοίϊον, οὐδὲ κάρηνον
<opp. h. 4.629> ἀγκλινει, δοκέει δὲ καὶ ὀλλυμένη περ ἀλύξαι.
<opp. h. 4.630> τοῖα δὲ καὶ Λιβύης πτερόεν βοτὸν ἀγκυλόδειρον
<opp. h. 4.631> νήπια τεχνάζει: μελέη δέ οἱ ἔπλετο τέχνη:
<opp. h. 4.632> ὣς ἀταλὴ μελέῃσιν ὑπ' ἐλπωρῇσι σκίαινα
<opp. h. 4.633> κέκρυπται: τάχα γάρ μιν ἐρυσσάμενος παλάμῃσιν
<opp. h. 4.634> ἀγρευτὴρ ἀνέδυ τε καὶ ἀφραίνουσαν ἔφηνε.
<opp. h. 4.635> τόσσα μὲν ἰχθυβόλων ἐδάην ἁλιεργέα τέχνης
<opp. h. 4.636> δήνεα, καὶ τόσσοισιν ἐπ' ἰχθύσι πικρὸν ὄλεθρον:
<opp. h. 4.637> τοὺς δ' ἄλλους ξύμπαντας ὁμοίϊος αἶσα κιχάνει
<opp. h. 4.638> κύρτων τ' ἀγκίστρων τε βαθυπλεκέος τε λίνοιο
<opp. h. 4.639> ῥιπῆς τε τριόδοντος, ὅς' ἀνδράσιν ἔντεα τέχνης.
<opp. h. 4.640> τοὺς μὲν ὑπηματίους, τοὺς δ' ἕσπερος εἷλε δαμέντας,
<opp. h. 4.641> εὖτ' ἂν ὑπὸ πρῶτον νυκτὸς κνέφας ἀσπαλιῆες
<opp. h. 4.642> πυρσὸν ἀναψάμενοι, γλαφυρὸν σκάφος ἰθύνοντες,
<opp. h. 4.643> ἰχθύσιν ἀτρεμέουσιν ἀείδελον αἶσαν ἄγωσιν.
<opp. h. 4.644> ἔνθ' οἱ μέν πεύκης λιπαρῇ φλογὶ καγχαλόωντες
<opp. h. 4.645> ἀμφ' ἀκάτῳ θύνουσι, κακὸν δ' ἴδον ἑσπέριον πῦρ,
<opp. h. 4.646> ῥιπῆς τριγλώχινος ἀμειλίκτοιο τυχόντες.
<opp. h. 4.647> ἔστι δέ τις θήρης ἕτερος νόμος ἰχθυβόλοισι
<opp. h. 4.648> φαρμάκταις, οἳ λυγρὸν ἐπ' ἰχθύσι μητίσαντο
<opp. h. 4.649> φάρμακον, ὠκύμορον δὲ τέλος νεπόδεσσιν ἔθηκαν.
<opp. h. 4.650> οἱ δ' ἤτοι πρῶτον μὲν ἐπασσυτέραις βολίδεσσι
<opp. h. 4.651> κοντῶν τε ῥιπῇσι καὶ αἰκίῃσιν ἐρετμῶν
<opp. h. 4.652> εἱλεῦσιν νεπόδων δειλὰς στίχας εἰς ἕνα χῶρον
<opp. h. 4.653> κοιλοφυῆ, κευθμῶσιν ὑπαγνύμενον θαμέεσσιν:
<opp. h. 4.654> ἔνθ' οἱ μὲν δύνουσιν ὑπὸ γλαφυρῇς σπιλάδεσσι,
<opp. h. 4.655> τοὶ δὲ περιστήσαντο λίνων εὐερκέα πάντῃ
<opp. h. 4.656> δίκτυα κυκλώσαντες, ἅτ' ἀνδράσι δυσμενέεσσι
<opp. h. 4.657> διπλὰ περιπροβαλόντες ἀνάρσια τείχεα πέτρης.
<opp. h. 4.658> καὶ τότ' ἀνὴρ ἄργιλον ὁμοῦ πίειραν ἀείρας
<opp. h. 4.659> ῥίζαν θ', ἣν κυκλάμινον ἐφήμισαν ἰητῆρες,
<opp. h. 4.660> μίξας ἐν παλάμῃσι δύω φυρήσατο μάζας:
<opp. h. 4.661> πόντῳ δ' ἐγκατέπαλτο λίνων ὕπερ, ἀμφὶ δ' ἄρ' αὐταῖς
<opp. h. 4.662> κοιλάσι καὶ θαλάμῃσι δυσαέα φάρμακ' ἄλειψε
<opp. h. 4.663> χρίσματος ἐχθοδοποῖο καὶ ἐξεμίηνε θάλασσαν.
<opp. h. 4.664> καὶ τὸν μὲν παλίνορσον ὀλέθρια φαρμάξαντα
<opp. h. 4.665> δέξατο ναῦς: τοὺς δ' αἶψα κακὴ καὶ ἀνάρσιος ὀδμὴ
<opp. h. 4.666> πρῶτα μὲν ἐν θαλάμῃσιν ἱκάνεται: ἀχλύϊ δ' ὄσσε
<opp. h. 4.667> καὶ κεφαλὴ καὶ γυῖα βαρύνεται, οὐδὲ δύνανται
<opp. h. 4.668> μίμνειν ἐν κευθμῶσιν, ἀτυζόμενοι δὲ χέονται
<opp. h. 4.669> ἐκτὸς ἀπὸ σπιλάδων: ἡ δέ σφισι πουλὺ θάλασσα
<opp. h. 4.670> πικροτέρη: τοῖον γὰρ ἐν οἴδμασι πῆμα πέφυρται.
<opp. h. 4.671> οἱ δ' ὥστ' οἰνοβαρεῖς, ὀλοῇ μεθύοντες ἀϋτμῇ,
<opp. h. 4.672> πάντῃ δινεύουσι καὶ οὔποθι χῶρον ἔχουσι
<opp. h. 4.673> λειπόμενον κακότητος, ἐπαΐγδην δὲ λίνοισι
<opp. h. 4.674> σπερχόμενοι πίπτουσι, διεκθορέειν μεμαῶτες:
<opp. h. 4.675> ἀλλ' οὔ τις χαλεπῆς ἄτης λύσις οὐδ' ἀλεωρή:
<opp. h. 4.676> πολλῇ δὲ ῥιπῇ τε καὶ ἅλματι κυμαίνονται
<opp. h. 4.677> τειρόμενοι: τὸ δὲ πολλὸν ἐπιτρέχει ̓Αμφιτρίτῃ
<opp. h. 4.678> ὀλλυμένων φύσημα, τό τ' ἰχθύσιν ἔπλετο δειλοῖς
<opp. h. 4.679> οἰμωγή: τοὶ δ' ἐκτὸς ἐπ' ἄλγεσιν ἀσπαλιῆες
<opp. h. 4.680> τερπόμενοι μίμνουσιν ἀκηδέες, εἰσόκε σιγὴ
<opp. h. 4.681> πόντον ἕλῃ, φλοίσβου τε καὶ ἀργαλέοιο κυδοιμοῦ
<opp. h. 4.682> παύσωνται, στονόεσσαν ἀποπνεύσαντες ἀϋτμήν.
<opp. h. 4.683> καὶ τότ' ἀπειρέσιον νεκύων ἐρύουσιν ὅμιλον
<opp. h. 4.684> ξυνῷ τεθνηῶτας ὁμοῦ λωβήτορι πότμῳ.
<opp. h. 4.685> ὡς δ' ὅτε δυσμενέεσσιν ἐπιστήσωνται ̓́Αρηα,
<opp. h. 4.686> φροῦδον ἐελδόμενοι ῥαῖσαι πόλιν, οὐδ' ἀνιεῖσι
<opp. h. 4.687> πήματα βουλεύοντες ἐπί σφισιν, ἀλλὰ καὶ ὕδωρ
<opp. h. 4.688> κρηνάων φάρμαξαν ὀλέθριον: οἱ δ' ἐπὶ πύργοις
<opp. h. 4.689> λιμῷ τ' ἀργαλέῳ καὶ ὀϊζύϊ μοχθίζοντες
<opp. h. 4.690> ὕδατί τ' ἐχθοδοπῷ στυγερὸν καὶ ἀεικέα πότμον
<opp. h. 4.691> ὄλλυνται, νεκύων δὲ πόλις πέπληθεν ἅπασα:
<opp. h. 4.692> ὣς οἱ λευγαλέῳ τε μόρῳ καὶ ἀδευκέϊ πότμῳ
<opp. h. 4.693> ἀνδράσι φαρμάκτῃσιν ὑποδμηθέντες ὄλοντο.
<opp. h. 5.1> ἔνθεν ἔπειτ' ἀΐων τεκμαίρεο, κοίρανε γαίης,
<opp. h. 5.2> ὡς οὐδὲν μερόπεσσιν ἀμήχανον, οὐκ ἐνὶ γαίῃ
<opp. h. 5.3> μητρὶ καμεῖν, οὐ κόλπον ἀν' εὐρώεντα θαλάσσης:
<opp. h. 5.4> ἀλλά τις ἀτρεκέως ἰκέλην μακάρεσσι γενέθλην
<opp. h. 5.5> ἀνθρώπους ἀνέφυσε, χερείονα δ' ὤπασεν ἀλκήν,
<opp. h. 5.6> εἴτ' οὖν ̓Ιαπετοῖο γένος, πολυμῆτα Προμηθεύς,
<opp. h. 5.7> ἀντωπὸν μακάρεσσι κάμεν γένος, ὕδατι γαῖαν
<opp. h. 5.8> ξυνώσας, κραδίην δὲ θεῶν ἔχρισεν ἀλοιφῇ,
<opp. h. 5.9> εἴτ' ἄρα καὶ λύθροιο θεορρύτου ἐκγενόμεσθα
<opp. h. 5.10> Τιτήνων: οὐ γάρ τι πέλει καθυπέρτερον ἀνδρῶν
<opp. h. 5.11> νόσφι θεῶν: μούνοισι δ' ὑπείξομεν ἀθανάτοισιν.
<opp. h. 5.12> ὅσσους μὲν κατ' ὄρεσφι βίην ἄτρεστον ἔχοντας
<opp. h. 5.13> θῆρας ὑπερφιάλους βροτὸς ἔσβεσεν: ὅσσα δὲ φῦλα
<opp. h. 5.14> οἰωνῶν νεφέλῃσι καὶ ἠέρι δινεύοντα
<opp. h. 5.15> εἷλε, χαμαίζηλόν περ ἔχων δέμας: οὐδὲ λέοντα
<opp. h. 5.16> ῥύσατ' ἀγηνορίη δμηθήμεναι, οὐδ' ἐσάωσεν
<opp. h. 5.17> αἰετὸν ἠνεμόεις πτερύγων ῥόθος, ἀλλὰ καὶ ̓Ινδὸν
<opp. h. 5.18> θῆρα κελαινόρινον ὑπέρβιον ἄχθος ἀνάγκῃ
<opp. h. 5.19> κλῖναν ἐπιβρίσαντες, ὑπὸ ζεύγλῃσι δ' ἔθηκαν
<opp. h. 5.20> οὐρήων ταλαεργὸν ἔχειν πόνον ἑλκυστῆρα.
<opp. h. 5.21> κήτεα δ' ὅσσα πέλωρα Ποσειδάωνος ἐναύλοις
<opp. h. 5.22> ἐντρέφεται, τὰ μὲν οὔτι χερείονα φημὶ θάλασσαν
<opp. h. 5.23> τίκτειν ὠμοφάγων τεκέων χθονός, ἀλλὰ καὶ ἀλκὴν
<opp. h. 5.24> καὶ μέγεθος προβέβηκεν ἀναιδέα δείματα πόντου.
<opp. h. 5.25> ἔστιν ἐν ἠπείρῳ χελύων γένος, οὐδέ τιν' ἀλκὴν
<opp. h. 5.26> οὐδ' ἄτην ἴσασι: θαλασσαίῃ δὲ χελώνῃ
<opp. h. 5.27> οὐ μάλα θαρσαλέος τις ἐν οἴδμασιν ἀντιβολήσει.
<opp. h. 5.28> εἰσὶ δ' ἐνὶ τραφερῇ λάβροι κύνες, ἀλλὰ κύνεσσιν
<opp. h. 5.29> εἰναλίοις οὐκ ἄν τις ἀναιδείην ἐρίσειε.
<opp. h. 5.30> πορδαλίων γαίης ὀλοὸν δάκος, ἀλλὰ θαλάσσης
<opp. h. 5.31> αἰνότερον. χέρσον μὲν ἐπιστείχουσιν ὕαιναι,
<opp. h. 5.32> πολλῷ δ' ἐν ῥοθίοις κρυερώτεραι. οἱ μὲν ἔασι
<opp. h. 5.33> κριοὶ μηλονόμων τιθασὸν βοτόν, οὐ δὲ θαλάσσης
<opp. h. 5.34> κριοῖς μειλιχίοισι συνοίσεται, ὅς κε πελάσσῃ.
<opp. h. 5.35> τίς δὲ τόσον χλούνης φορέει σθένος, ὅσσον ἄαπτοι
<opp. h. 5.36> λάμναι; τίς δὲ λέοντος ἐνὶ φρεσὶν αἴθεται ἀλκή,
<opp. h. 5.37> ὅσση ῥιγεδανῇσιν ἀνισώσαιτο ζυγαίναις;
<opp. h. 5.38> φώκην δὲ βλοσυρὴν καὶ ἐπὶ χθονὶ χαιτήεσσαι
<opp. h. 5.39> ἄρκτοι πεφρίκασι καὶ ἐς μόθον ἀντιόωσαι
<opp. h. 5.40> δάμνανται: τοίοισι μέλει θήρεσσι θάλασσα.
<opp. h. 5.41> ἀλλ' ἔμπης καὶ τοῖσιν ἐπεφράσσαντο βαρεῖαν
<opp. h. 5.42> ἄτην ἡμερίων ἄμαχον γένος, ἐκ δ' ἁλιήων
<opp. h. 5.43> ὄλλυνται, κήτειον ὅτ' ἐς μόθον ὁρμήσωνται.
<opp. h. 5.44> τῶν ἐρέω θήρης βριθὺν πόνον: ἀλλ' ἀΐοιτε
<opp. h. 5.45> εὐμενέται βασιλῆες, ̓Ολύμπια τείχεα γαίης.
<opp. h. 5.46> κήτεα μεσσοπόροις μὲν ἐνιτρέφεται πελάγεσσι
<opp. h. 5.47> πλεῖστά τε καὶ περίμετρα: τὰ δ' οὐκ ἀναδύεται ἅλμης
<opp. h. 5.48> δηθάκις, ἀλλ' ὑπένερθεν ἔχει κρηπῖδα θαλάσσης
<opp. h. 5.49> βριθοσύνῃ, μαιμᾷ δὲ βορῆς ἀζηχέϊ λύσσῃ
<opp. h. 5.50> αἰεὶ πεινώοντα καὶ οὔποτε νηδύος αἰνῆς
<opp. h. 5.51> μαργοσύνην ἀνιέντα: τί γὰρ τόσον ἔσσεται εἶδαρ,
<opp. h. 5.52> ὅσσον ἐνιπλῆσαι γαστρὸς χάος, ὅσσον ἄαπτον
<opp. h. 5.53> ἐς κόρον ἀμπαῦσαι κείνων γένυν; οἱ δὲ καὶ αὐτοὶ
<opp. h. 5.54> ἀλλήλους ὀλέκουσι, χερείονα φέρτερος ἀλκῇ
<opp. h. 5.55> πέφνων, ἀλλήλοις δὲ βορὴ καὶ δαῖτες ἔασι.
<opp. h. 5.56> πολλάκι καὶ νήεσσιν ἄγει δέος ἀντιόωντα
<opp. h. 5.57> ἑσπέριον κατὰ πόντον ̓Ιβηρικόν, ἔνθα μάλιστα
<opp. h. 5.58> γείτονος ̓Ωκεανοῖο λελοιπότ' ἀθέσφατον ὕδωρ
<opp. h. 5.59> εἰλεῖται, νήεσσιν ἐεικοσόροισιν ὁμοῖα.
<opp. h. 5.60> πολλάκι δὲ πλαγχθέντα καὶ ᾐόνος ἐγγὺς ἱκάνει
<opp. h. 5.61> ἀγχιβαθοῦς, ὅτε κέν τις ἐπί σφισιν ὁπλίζοιτο.
<opp. h. 5.62> πᾶσι δ' ὑπερφυέεσσι πέλει θήρεσσι θαλάσσης
<opp. h. 5.63> νόσφι κυνῶν βαρύγυια καὶ οὐκ εὔπρηκτα κέλευθα:
<opp. h. 5.64> οὔτε γὰρ εἰσορόωσιν ἀπόπροθεν οὔτε θάλασσαν
<opp. h. 5.65> πᾶσαν ἐπιστείχουσι βαρυνόμενοι μελέεσσιν
<opp. h. 5.66> ἠλιβάτοις, μάλα δ' ὀψὲ κυλινδόμενοι φορέονται.
<opp. h. 5.67> τοὔνεκα καὶ πάντεσσιν ὁμόστολος ἔρχεται ἰχθὺς
<opp. h. 5.68> φαιὸς ἰδεῖν δολιχός τε δέμας, λεπτὴ δέ οἱ οὐρή,
<opp. h. 5.69> ἔξοχος ὃς προπάροιθεν ἁλὸς πόρον ἡγεμονεύει
<opp. h. 5.70> σημαίνων: τῷ καί μιν ἐφήμισαν ̔Ηγητῆρα.
<opp. h. 5.71> κήτει δ' ἐκπάγλως κεχαρισμένος ἐστὶν ἑταῖρος
<opp. h. 5.72> πομπός τε φρουρός τε: φέρει δέ μιν ᾗ κ' ἐθέλῃσι
<opp. h. 5.73> ῥηϊδίως: κείνῳ γὰρ ἐφέσπεται ἰχθύϊ μούνῳ
<opp. h. 5.74> πιστῷ πιστὸν ἔχων αἰεὶ νόον: ἐγγύθι δ' αὐτοῦ
<opp. h. 5.75> στρωφᾶται, τανύει δὲ παρασχεδὸν ὀφθαλμοῖσιν
<opp. h. 5.76> οὐρήν, ἥ οἱ ἕκαστα πιφαύσκεται, εἴτε τιν' ἄγρην
<opp. h. 5.77> ἐστὶν ἑλεῖν, εἴτ' οὖν τι κορύσσεται ἐγγύθι πῆμα,
<opp. h. 5.78> εἴτ' ὀλίγη πόντοιο πέλει χύσις, ἣν ἀλεείνειν
<opp. h. 5.79> βέλτερον: αὐδήεσσα δ' ὅπως ἐνδείκνυται οὐρὴ
<opp. h. 5.80> πάντα μάλ' ἀτρεκέως: τὸ δὲ πείθεται ὕδατος ἄχθος:
<opp. h. 5.81> κεῖνος γὰρ πρόμαχός τε καὶ οὔατα καὶ φάος ἰχθὺς
<opp. h. 5.82> θηρὶ πέλει: κείνῳ δ' ἀΐει, κείνῳ δὲ δέδορκεν,
<opp. h. 5.83> ἡνί' ἐπιτρέψας σφετέρου βιότοιο φυλάσσειν.
<opp. h. 5.84> ὡς δὲ πάϊς γενετῆρα παλαίτερον ἀμφαγαπάζει,
<opp. h. 5.85> φροντίσι γηροκόμοισιν ἀπὸ θρεπτήρια τίνων,
<opp. h. 5.86> τὸν δ' ἤδη μελέεσσι καὶ ὄμμασιν ἀδρανέοντα
<opp. h. 5.87> ἐνδυκέως μεθέπων προσπτύσσεται, ἔν τε κελεύθοις
<opp. h. 5.88> χεῖρ' ὀρέγων καί πᾶσιν ἐν ἔργμασιν αὐτὸς ἀμύνων:
<opp. h. 5.89> πατρὶ δὲ γηράσκοντι νέον σθένος υἷες ἔασιν:
<opp. h. 5.90> ὣς κεῖνος φιλότητι περιπτύσσει δάκος ἅλμης
<opp. h. 5.91> ἰχθύς, ἠΰτε νῆα νέμων οἴηκι χαλινῷ.
<opp. h. 5.92> ἦ πού οἱ γενεῆς πρώτης ἄπο σύμφυτον αἷμα
<opp. h. 5.93> ἔλλαχεν, ἠέ μιν αὐτὸς ἑλὼν ἑταρίσσατο θυμῷ.
<opp. h. 5.94> ὥς οὔτ' ἠνορίης οὔτ' εἴδεος ἔπλετ' ὄνειαρ
<opp. h. 5.95> τόσσον, ὅσον πραπίδων: ἀλκὴ δ' ἀνεμώλιος ἄφρων:
<opp. h. 5.96> καί τε μέγα βριάοντα κατέσβεσεν ἠδ' ἐσάωσε
<opp. h. 5.97> βαιὸς ἀνὴρ εὔμητις: ἐπεὶ καὶ κῆτος ἄαπτον
<opp. h. 5.98> ἀπλάτων μελέων ὀλίγον προτιβάλλεται ἰχθύν.
<opp. h. 5.99> τοὔνεκά τις πάμπρωτον ἕλοι σκοπὸν ̔Ηγητῆρα
<opp. h. 5.100> κεῖνον, ὑπ' ἀγκίστροιο βίῃ καὶ δαιτὶ δολώσας:
<opp. h. 5.101> οὐ γάρ κε ζώοντος ἐπιβρίσας δαμάσαιο
<opp. h. 5.102> κνώδαλον, οἰχομένου δὲ θοώτερος ἔσσετ' ὄλεθρος.
<opp. h. 5.103> οὐ γὰρ ἔτ' οὔθ' ἅλμης ἰοειδέος οἶδε κέλευθα
<opp. h. 5.104> ἀτρεκέως, οὐ πῆμα παρασχεδὸν ἐξαλέασθαι,
<opp. h. 5.105> ἀλλ' αὔτως, ἅτε φορτὶς ὀλωλότος ἰθυντῆρος,
<opp. h. 5.106> πλάζεται ἀπροφύλακτον, ἀμήχανον, ᾗ κεν ἄγῃσι
<opp. h. 5.107> γλαυκὸν ὕδωρ, σκοτίοις δὲ καὶ ἀφράστοισι πόροισιν
<opp. h. 5.108> ἐμφέρεται, χηρωθὲν ἀρηγόνος ἡνιόχοιο.
<opp. h. 5.109> πολλάκι καὶ πέτρῃσι καὶ ἠϊόνεσσιν ἔκελσε
<opp. h. 5.110> πλαζόμενον: τοίη οἱ ἐπ' ὄμμασι πέπταται ἀχλύς.
<opp. h. 5.111> δή ῥα τότ' ὀτρηροῖσι νοήμασιν ἐς πόνον ἄγρης
<opp. h. 5.112> ἰχθυβόλοι σπεύδουσιν, ἐπευξάμενοι μακάρεσσι
<opp. h. 5.113> κητοφόνοις ἀλεγεινὸν ἑλεῖν τέρας ̓Αμφιτρίτης.
<opp. h. 5.114> ὡς δ' ὅτε δυσμενέων βριαρὸς λόχος ἀντιβίοισι
<opp. h. 5.115> λάθριος ἐμπελάσῃ, μεσάτην ἐπὶ νύκτα δοκεύσας,
<opp. h. 5.116> εὕδοντας δ' ἐκίχησε φυλακτῆρας πρὸ πυλάων,
<opp. h. 5.117> ̓́Αρεος εὐμενέοντος, ἐνιπλήξας δ' ἐδάμασσεν:
<opp. h. 5.118> ἔνθεν ἔπειτ' ἄκρην τε πόλιν καὶ τύρσιν ἐπ' αὐτὴν
<opp. h. 5.119> θαρσαλέοι σπεύδουσι, πυρὸς βέλος, ἄστεος ἄτην,
<opp. h. 5.120> δαλὸν ἐϋδμήτων μεγάρων ῥαιστῆρα φέροντες:
<opp. h. 5.121> ὣς τότε θαρσαλέως ἁλιεὺς στρατὸς ἐγκονέουσιν
<opp. h. 5.122> ἄφρακτον μετὰ θῆρα, πεφασμένου ἰθυντῆρος:
<opp. h. 5.123> τοῦ δ' ἤτοι πρῶτον μὲν ἐνὶ φρεσὶ τεκμαίρονται
<opp. h. 5.124> ἄχθος ὅσον μέγεθός τε: τὰ δ' ἔπλετο σήματα γυίων:
<opp. h. 5.125> εἰ μὲν γὰρ πόντοιο κυλινδόμενον μετὰ δίναις
<opp. h. 5.126> βαιὸν ὑπερτέλλοιτο ῥάχιν λοφιήν τε φαεῖνον
<opp. h. 5.127> ἄκρην, ἦ μέγα κεῖνο καὶ ἔξοχον: οὐδὲ γὰρ αὐτὴ
<opp. h. 5.128> ῥηϊδίως φορέει μιν ἀνοχλίζουσα θάλασσα:
<opp. h. 5.129> εἰ δέ τι καὶ νώτοιο φαείνεται, οὐ τόσον ἄχθος
<opp. h. 5.130> ἀγγέλλει: κοῦφαι γὰρ ἀφαυροτέροισι κέλευθοι.
<opp. h. 5.131> τοῖσιν δ' ὁρμιὴ μὲν ἐπασσυτέραις ἀραρυῖα
<opp. h. 5.132> θωμίγγων ξυνοχῇσι πολυστρεφέεσσι τέτυκται,
<opp. h. 5.133> ὅσσος τε πρότονος νηὸς πέλει οὔτε βαθείης
<opp. h. 5.134> οὔτ' ὀλίγης: μῆκος δὲ τιταίνεται ἄρκιον ἄγρῃ:
<opp. h. 5.135> ἄγκιστρον δ' εὐεργὲς ἐπημοιβαῖς κεχάρακται
<opp. h. 5.136> γλωχίνων προβολῇσιν ἀκαχμένον ἀμφοτέρωθεν,
<opp. h. 5.137> οἷον καὶ πέτρην ἑλέειν καὶ ῥωγάδα πεῖραι,
<opp. h. 5.138> τόσσον ἴτυν κρυερήν, ὅσσον περὶ χάσμα καλύψαι.
<opp. h. 5.139> δινωτὴ δ' ἅλυσις περιβάλλεται ἄκρα κελαινοῦ
<opp. h. 5.140> ἀγκίστρου, στιβαρή, χαλκήλατος, ἥ κεν ὀδόντων
<opp. h. 5.141> λευγαλέην ἀνέχοιτο βίην καὶ χάσματος αἰχμάς:
<opp. h. 5.142> δεσμῷ δ' ἐν μεσάτῳ τροχοειδέα κύκλα τέτυκται
<opp. h. 5.143> πυκνὰ παρ' ἀλλήλοισιν, ἅ κεν στροφάλιγγας ἐρύκοι
<opp. h. 5.144> φοιταλέας, μηδ' ἰθὺς ἀπορρήξειε σίδηρον
<opp. h. 5.145> αἱμάσσων, ὀλοῇσι περισπερχὴς ὀδύνῃσιν,
<opp. h. 5.146> ἀλλὰ περιστροφάδην πλαγκτὸν δρόμον εἱλίσσοιτο.
<opp. h. 5.147> δαῖτα δ' ἐπ' ἀγκίστρῳ δυστερπέα πορσύνουσι
<opp. h. 5.148> ταύρειον μέλαν ἧπαρ ἀπόκριτον ἠὲ καὶ ὦμὸν
<opp. h. 5.149> ταύρειον γενύεσσιν ἐοικότα δαινυμένοιο.
<opp. h. 5.150> πολλαὶ δ' ἀγρευτῆρσιν ὁμόστολοι ὥστ' ἐς ̓́Αρηα
<opp. h. 5.151> θήγονται κρατεραί τ' ἀκίδες στιβαραί τε τρίαιναι,
<opp. h. 5.152> ἅρπαι, βουπλῆγές τε βαρύστομοι, ὅσσα τε τοῖα
<opp. h. 5.153> ἄκμοσι δυσκελάδοις ῥαιστήρια χαλκεύονται:
<opp. h. 5.154> ἐσσυμένως δ' ἀκάτοισιν ἐϋσέλμοις ἐπιβάντες,
<opp. h. 5.155> σιγῇ νευστάζοντες ὅ τι χρέος ἀλλήλοισι,
<opp. h. 5.156> στέλλονται, κώπῃσι δ' ὑπ' εὐκήλοισι θάλασσαν
<opp. h. 5.157> ἀτρέμα λευκαίνουσι, φυλασσόμενοι μάλα δοῦπον,
<opp. h. 5.158> μή τι μάθοι μέγα κῆτος ἀλευόμενόν τε νέοιτο
<opp. h. 5.159> βυσσὸν ὑποβρυχίην, ἅλιον δέ κε μόχθου ἄροιντο.
<opp. h. 5.160> ἀλλ' ὅτε οἱ πελάσωσιν ὁμαιχμήσωσί τ' ἀέθλῳ,
<opp. h. 5.161> δὴ τότε θαρσαλέως πρώρης ἄπο θηρὶ πελώρῳ
<opp. h. 5.162> πῆμα δόλου προὔθηκαν: ὁ δ' ὡς ἴδε δαῖτα βαρεῖαν,
<opp. h. 5.163> ἆλτο καὶ οὐκ ἀμέλησεν ἀναιδέϊ γαστρὶ πιθήσας:
<opp. h. 5.164> μάρψε δ' ἐπιθύσας γναμπτὸν μόρον, αὐτίκα δ' εἴσω
<opp. h. 5.165> ἄγκιστρον κατέδυ τεθοωμένον εὐρέϊ λαιμῷ,
<opp. h. 5.166> ἐν δ' ἐπάγη γλωχῖσιν: ὁ δ' ἕλκεϊ θυμὸν ὀρινθεὶς
<opp. h. 5.167> πρῶτα μὲν ἀσχαλόων ὀλοὴν γένυν ἀντία πάλλει,
<opp. h. 5.168> χαλκείην θώμιγγα διαρραῖσαι μενεαίνων:
<opp. h. 5.169> ἀλλ' ἄρα οἱ κενεὸς τέταται πόνος: ἔνθεν ἔπειτα
<opp. h. 5.170> σπερχόμενος φλογέῃσιν ἐποχθίζων ὀδύνῃσι
<opp. h. 5.171> δύεται ἐν κόλποισιν ὑποβρυχίοισι θαλάσσης:
<opp. h. 5.172> τῷ δὲ τάχ' ἀσπαλιῆες ἐπιτρωπῶσιν ἅπασαν
<opp. h. 5.173> ὁρμιήν: οὐ μὲν γὰρ ἔνι σθένος ἀνθρώποισιν
<opp. h. 5.174> ὅσσον τ' αὖ ἐρύσαι καὶ ἀναινόμενον δαμάσασθαι
<opp. h. 5.175> βριθὺ πέλωρ: ῥέα γάρ σφε σὺν αὐτοῖς σέλμασι νηῶν
<opp. h. 5.176> ἑλκύσει ποτὶ βυσσόν, ὅθ' ὁρμήσειε φέρεσθαι.
<opp. h. 5.177> οἱ δέ οἱ ὁρμιῇ προσαρηρότας εὐρέας ἀσκοὺς
<opp. h. 5.178> πνοιῆς ἀνδρομέης πεπληθότας εὐθὺς ἐς ὕδωρ
<opp. h. 5.179> δυομένῳ πέμπουσιν: ὁ δ' ὀχθίζων ὀδύνῃσι
<opp. h. 5.180> ῥινῶν οὐκ ἀλέγει, κατὰ δ' ἔσπασεν οὐκ ἐθέλοντας
<opp. h. 5.181> ῥηϊδίως ἄκροιο λιλαιομένους ἁλὸς ἀφροῦ.
<opp. h. 5.182> ἀλλ' ὁπότ' ἐς δάπεδον πελάσῃ μεμογηότι θυμῷ,
<opp. h. 5.183> στῆ ῥα μέγ' ἀφριόων, τετιημένος: ὡς δέ τις ἵππος
<opp. h. 5.184> ἱδρῶτ' ἐξανύσας καματώδεα τέρματος ἄκρου
<opp. h. 5.185> ἀφρῷ ὑφ' αἱματόεντι γένυν σκολιοῖσι χαλινοῖς
<opp. h. 5.186> ἐμπρίει, θερμὸν δὲ διὰ στόμα κίδναται ἆσθμα,
<opp. h. 5.187> ὣς ὁ μέγ' ἀσθμαίνων ἀμπαύεται, οὐδέ οἱ ἀσκοὶ
<opp. h. 5.188> μίμνειν ἱεμένῳ περ ἐπιτρωπῶσιν ἔνερθεν,
<opp. h. 5.189> αἶψα δ' ἄνω σπεύδουσι καὶ ἔξαλοι ἀΐσσουσι
<opp. h. 5.190> πνοιῇ ἀειρόμενοι: τῷ δ' ἵσταται ἄλλος ἄεθλος.
<opp. h. 5.191> ἔνθ' ἤτοι πρῶτον μὲν ἐπαΐσσει γενύεσσι
<opp. h. 5.192> ῥιπὴν μαψιδίην, λελιημένος αὖ ἐρύοντα
<opp. h. 5.193> δέρματ' ἀμύνεσθαι: τὰ δ' ἀνίπταται οὐδέ ἑ μίμνει,
<opp. h. 5.194> φεύγει δὲ ζωοῖσιν ἀλευομένοισιν ὁμοῖα:
<opp. h. 5.195> αὐτὰρ ὅ γ' ἀσχαλόων μυχάτην πάλιν ἵεται ἅλμην,
<opp. h. 5.196> πολλὰς δὲ στροφάλιγγας ἑλίσσεται, ἄλλοτ' ἀνάγκῃ,
<opp. h. 5.197> ἄλλοθ' ἑκών, ἕλκων τε καὶ ἑλκόμενος παλίνορσος.
<opp. h. 5.198> ὡς δ' ὅτε δουροτόμοι ξυνὸν πόνον ἀθλεύωσι
<opp. h. 5.199> πρίονος ἐγκονέοντες, ὅτε τρόπιν ἠέ τιν' ἄλλην
<opp. h. 5.200> χρειὼ πλωτήρεσσιν ἐπισπεύδουσι τελέσσαι,
<opp. h. 5.201> ἄμφω δὲ τρηχεῖαν ἐρειδομένοιο σιδήρου
<opp. h. 5.202> ἀλκὴν αὖ ἐρύουσι καὶ οὔποτε ταρσὸς ὀδόντων
<opp. h. 5.203> τέτραπται μίαν οἶμον, ἐπειγόμενος δ' ἑκάτερθεν
<opp. h. 5.204> κλάζει τε πρίει τε καὶ ἔμπαλιν ἕλκεται αἰεί,
<opp. h. 5.205> τοῖον καὶ ῥινοῖσι πέλει καὶ θηρὶ δαφοινῷ
<opp. h. 5.206> νεῖκος ἀνελκομένῳ τε βιαζομένοις θ' ἑτέρωθεν.
<opp. h. 5.207> πολλὴν δ' αἱματόεσσαν ὑπεὶρ ἁλὸς ἔπτυσεν ἄχνην
<opp. h. 5.208> παφλάζων ὀδύνῃσιν, ὑποβρύχιον δὲ μέμυκε
<opp. h. 5.209> μαινομένου φύσημα, περιστένεται δέ οἱ ὕδωρ
<opp. h. 5.210> ἀμβολάδην: φαίης κεν ὑπ' οἴδμασι πᾶσαν ἀϋτμὴν
<opp. h. 5.211> κευθομένην Βορέαο δυσαέος αὐλίζεσθαι.
<opp. h. 5.212> τόσσον ἀνασθμαίνει λάβρον μένος, ἀμφί δὲ πυκναὶ
<opp. h. 5.213> δίναις οἰδαλέῃσιν ἑλισσόμεναι στροφάλιγγες
<opp. h. 5.214> οἴδματα κοιλαίνουσι διϊσταμένοιο πόροιο.
<opp. h. 5.215> οἶον δ' ̓Ιονίοιο παρὰ στόμα καὶ κελάδοντος
<opp. h. 5.216> Τυρσηνοῦ πόντοιο μέση πορθμοῖο διαρρὼξ
<opp. h. 5.217> εἰλεῖται, λάβροισιν ὑπ' ἄσθμασι Τυφάωνος
<opp. h. 5.218> μαινομένη, δειναὶ δὲ τιταινόμεναι στροφάλιγγες
<opp. h. 5.219> κῦμα θοὸν κάμπτουσι, περιστρέφεται δὲ κελαινὴ
<opp. h. 5.220> ἑλκομένη δίνῃσι παλιρροίβδοισι Χάρυβδις,
<opp. h. 5.221> ὣς τότε κητείοισιν ὑπ' ἄσθμασι χῶρος ἁπάντῃ
<opp. h. 5.222> ξαινόμενος βέμβικας ἑλίσσεται ̓Αμφιτρίτης.
<opp. h. 5.223> ἔνθα τις ἰχθυβόλων γλαφυρὸν σκάφος ὠκὺς ἐρέσσων
<opp. h. 5.224> ἐς χέρσον κατάγοιτο καὶ ἀκταίης ἀπὸ πέτρης
<opp. h. 5.225> ὁρμιὴν ἅψαιτο καὶ αὐτίκα νοστήσειε,
<opp. h. 5.226> πρυμναίοις ἅτε νῆα κατοχμάσσας ὑπὸ δεσμοῖς.
<opp. h. 5.227> τὸν δ' ὅτε παιφάσσοντα λάβῃ κόρος, ἐκ δ' ὀδυνάων
<opp. h. 5.228> θὴρ ὀλοὸς μεθύῃ, καμάτῳ δέ οἱ ἄγριον ἦτορ
<opp. h. 5.229> κλίνηται, ῥέψῃ δὲ μόρου στυγεροῖο τάλαντα,
<opp. h. 5.230> ἀσκὸς μὲν πρώτιστος ἀνέδραμε πείρατα νίκης
<opp. h. 5.231> ἀγγέλλων, μέγα δ' ἦτορ ἐν ἀγρευτῆρσιν ἄειρεν.
<opp. h. 5.232> οἶον δ' ἀλγινόεντος ἀνερχόμενον πολέμοιο
<opp. h. 5.233> κήρυκ' ἀργυφέοισιν ἐν εἵμασιν ἠδὲ προσώπῳ
<opp. h. 5.234> φαιδρῷ καγχαλόωντες ἑοὶ μεθέπουσιν ἑταῖροι,
<opp. h. 5.235> αἴσιον ἀγγελίην ποτιδεγμένοι αὐτίκ' ἀκοῦσαι,
<opp. h. 5.236> ὣς οἱ καγχαλόωσιν ἐσαθρήσαντες ἔνερθε
<opp. h. 5.237> ῥινὸν ἀνερχομένην εὐάγγελον: αὐτίκα δ' ἄλλοι
<opp. h. 5.238> ἀσκοὶ ἐπαντέλλουσι καὶ ἀνδύνουσι θαλάσσης,
<opp. h. 5.239> βριθὺ πέλωρ σύροντες: ὁ δ' ἕλκεται οὐλόμενος θὴρ
<opp. h. 5.240> οὐκ ἐθέλων, μόχθῳ τε καὶ ἕλκεϊ θυμὸν ἀλύων.
<opp. h. 5.241> ἔνθα τότ' ἰχθυβόλων θράσος ἔγρεται, ἄγχι δὲ νῆας
<opp. h. 5.242> εὐκώπους ἐλόωσιν ἐπειγομένοισιν ἐρετμοῖς:
<opp. h. 5.243> πολλὴ δὲ σμαραγή, πολλὴ δ' ἀνὰ πόντον ἀϋτὴ
<opp. h. 5.244> σπερχομένων τέτρηχε καὶ ἀλλήλους ἐς ἄεθλον
<opp. h. 5.245> κεκλομένων: φαίης κεν ἐνύαλιον πόνον ἀνδρῶν
<opp. h. 5.246> δέρκεσθαι: τοίη γὰρ ἐνὶ φρεσὶν ἵσταται ἀλκή,
<opp. h. 5.247> τόσσος δὲ φλοῖσβός τε καὶ ἵμερος ἰωχμοῖο.
<opp. h. 5.248> τῶν μέν τις καὶ τῆλε δυσηχέα δοῦπον ἀκούσας
<opp. h. 5.249> αἰπόλος ἤ βαθύμαλλον ἐν ἄγκεσι πῶϋ κομίζων,
<opp. h. 5.250> ἢ δρυτόμος πεύκης ὀλετήρ ἢ θῆρας ἐναίρων
<opp. h. 5.251> θαμβήσας πόντου τε καὶ ᾐόνος ἐγγὺς ἱκάνει,
<opp. h. 5.252> στὰς δὲ κατὰ προβλῆτος ὑπερφίαλον πόνον ἀνδρῶν
<opp. h. 5.253> φυλόπιδος βυθίης θηήσατο καὶ τέλος ἄγρης
<opp. h. 5.254> εὐπάγλου: τοὺς δ' ὑγρὸς ̓́Αρης ἄσβεστος ὀρίνει.
<opp. h. 5.255> ἔνθ' ὁ μὲν ἐν παλάμῃσι τανυγλώχινα τρίαιναν
<opp. h. 5.256> πάλλει, ὁ δ' ὀξείης ἀκίδος βέλος, οἱ δὲ φέρουσιν
<opp. h. 5.257> εὐκαμπῆ δρεπάνην, ὁ δέ τις βουπλῆγα τιταίνει
<opp. h. 5.258> ἀμφιτόμον: πᾶσιν δὲ πόνος, πᾶσιν δὲ σιδήρου
<opp. h. 5.259> χεῖρας ἐφοπλίζει βριαρὴ γένυς, ἄγχι δὲ θῆρα
<opp. h. 5.260> βάλλους', οὐτάζουσι, καταΐγδην ἐλόωντες.
<opp. h. 5.261> αὐτὰρ ὅ γ' ἠνορέης μὲν ὑπερφιάλοιο λέλησται,
<opp. h. 5.262> οὐδ' ἔτ' ἔχει γενύεσσι καὶ ἱέμενός περ ἐρύκειν
<opp. h. 5.263> νῆας ἐπεσσυμένας, πτερύγων δ' ὑπεραχθέϊ ῥιπῇ
<opp. h. 5.264> ἄκρῃ τ' ἀλκαίῃ βύθιον διὰ κῦμα λαχαίνων
<opp. h. 5.265> ἔμπαλιν ἐς πρύμνας ὠθεῖ νέας, ἔργα δ' ἐρετμῶν
<opp. h. 5.266> ἀνδρῶν τ' ἠνορέην γνάμπτει πάλιν, ἠΰτ' ἀήτης
<opp. h. 5.267> ἀντίβιος πρώρῃσιν ἐναντία κῦμα κυλίνδων:
<opp. h. 5.268> τῶν δ' ἐνοπὴ κέκληγεν ἐφιεμένων πονέεσθαι,
<opp. h. 5.269> κῦμα δ' ἅπαν λύθροιο φορύσσεται ἐκχυμένοιο
<opp. h. 5.270> ὠτειλαῖς ὀλοῇσι: τὸ δὲ ζέει ἄπλετον ὕδωρ
<opp. h. 5.271> αἵματι κητείῳ, γλαυκὴ δ' ἐρυθαίνεται ἃλμη.
<opp. h. 5.272> ὡς δ' ὅτε χειμερίοιο κατερχομένου ποταμοῖο
<opp. h. 5.273> κόλπον ἐς οἰδματόεντα λόφων ἀπὸ μιλτοκαρήνων
<opp. h. 5.274> ἰλὺς αἱματόεσσα κυλίνδεται ὕδατος ὁρμῇ,
<opp. h. 5.275> κιρναμένη δίνῃσιν: ἑκὰς δ' ἐρυθαίνεται ὕδωρ
<opp. h. 5.276> ξανθῆς ἐκ κονίης, λύθρος δ' ἔχει ὥστε θάλασσαν,
<opp. h. 5.277> ὣς τότε κητείοιο πόρος λύθροιο πέφυρται
<opp. h. 5.278> φοίνιος ἐν προχοῇσι δαϊζομένου βελέεσσιν.
<opp. h. 5.279> ἐν δέ οἱ ὠτειλῇσιν ἀφυσσάμενοι ῥόον ἄντλου
<opp. h. 5.280> πευκεδανὸν στάζους': ἡ δ' ἕλκεσι μισγομένη ἃλς
<opp. h. 5.281> ἠΰτε πυρκαϊὴ ὀλοώτατον ἧψεν ὄλεθρον.
<opp. h. 5.282> ὡς δὲ Διὸς μάστιγι βαλεῖ τρόπιν αἰθέριον πῦρ
<opp. h. 5.283> πόντου ἀμειβομένην, νέμεται δέ μιν αἰθαλόεσσα
<opp. h. 5.284> ῥιπή, τὴν δ' ἔτι μᾶλλον ἐποτρύνουσα κορύσσει
<opp. h. 5.285> μισγομένη δίοισιν ὁμοῦ πυρσοῖσι θάλασσα,
<opp. h. 5.286> ὣς κείνου χαλεπάς τε βολὰς ὀδύνας τε κορύσσει
<opp. h. 5.287> ἄντλου πυθομένοιο δυσαέος ἄγριον ὕδωρ.
<opp. h. 5.288> ἀλλ' ὅτε μιν δμηθέντα πολυτμήτοις ὀδύνῃσιν
<opp. h. 5.289> ἤδη λευγαλέοιο παρὰ προθύροις θανάτοιο
<opp. h. 5.290> μοῖρα φέρῃ, τότε δή μιν ἀναψάμενοι ποτὶ χέρσον
<opp. h. 5.291> γηθόσυνοι σύρουσιν: ὁ δ' ἕλκεται οὐκ ἐθέλων περ,
<opp. h. 5.292> πολλῇσι γλωχῖσι πεπαρμένος ἠΰτε γόμφοις,
<opp. h. 5.293> νευστάζων ὀλοοῖο μόρου τέλος οἰνοβαρείων:
<opp. h. 5.294> οἱ δὲ μέγαν νίκης παιήονα κυδαίνοντες,
<opp. h. 5.295> εἰρεσίῃ σπέρχοντες ἐπικλάζουσι θαλάσσῃ
<opp. h. 5.296> ὀξὺν ἐπειγομέναις ἐλάταις νόμον ἀείδοντες.
<opp. h. 5.297> ὡς δ' ὁπότ' εἰναλίοιο διακρινθέντος ̓́Αρηος
<opp. h. 5.298> νῆας ἀναψάμενοι νηῶν ἐπιβήτορας ἄνδρας
<opp. h. 5.299> δυσμενέας ποτὶ χέρσον ἐπειγόμενοι κατάγωσι
<opp. h. 5.300> γηθόσυνοι, νίκης δὲ διαπρύσιον βοόωσι
<opp. h. 5.301> ναυμάχον εἰρεσίης παιήονα: τοὶ δ' ἀέκοντες
<opp. h. 5.302> ἀχνύμενοι δηΐοισιν ἀναγκαίῃ ξυνέπονται,
<opp. h. 5.303> ὣς οἵ γ' αἰνοπέλωρον ἀναψάμενοι δάκος ἅλμης
<opp. h. 5.304> γηθόσυνοι κατάγουσιν ἐπ' ᾐόνας: ἀλλ' ὅτε χέρσῳ
<opp. h. 5.305> ἐμπελάσῃ, τότε δή μιν ἐτήτυμος ὦρσεν ὄλεθρος
<opp. h. 5.306> λοίσθιος ἀσπαίρει τε διαξαίνει τε θάλασσαν
<opp. h. 5.307> σμερδαλέαις πτερύγεσσιν, ἅτ' εὐτύκτῳ περὶ βωμῷ
<opp. h. 5.308> ὄρνις ἑλισσομένη θανάτου στροφάλιγγι κελαινῇ,
<opp. h. 5.309> δύσμορος: ἦ μάλα πολλὰ λιλαίεται οἴδμαθ' ἱκέσθαι,
<opp. h. 5.310> ἀλλά οἱ ἠνορέης λέλυται σθένος, οὐδέ τι γυῖα
<opp. h. 5.311> πείθεται, ἐς χέρσον δὲ καθέλκεται αἰνὸν ἀΐσθων,
<opp. h. 5.312> φορτὶς ὅπως εὐρεῖα πολύζυγος, ἥν τε θαλάσσης
<opp. h. 5.313> ἀνέρες ἐξερύουσιν ἐπὶ τραφερὴν ἀνάγοντες
<opp. h. 5.314> χείματος ἱσταμένοιο μεταπνεῦσαι καμάτοιο
<opp. h. 5.315> ποντοπόρου: βριθὺς δὲ πόνος ναύτῃσι μέμηλεν:
<opp. h. 5.316> ὣς οἵ γ' ὀβριμόγυιον ἐπὶ χθόνα κῆτος ἄγουσι:
<opp. h. 5.317> πλῆσεν δ' ᾐόνα πᾶσαν ὑπ' ἀπλάτοις μελέεσσι
<opp. h. 5.318> κεκλιμένοις, τέταται δὲ νέκυς ῥίγιστος ἰδέσθαι.
<opp. h. 5.319> τοῦ μέν τις φθιμένοιο καὶ ἐν χθονὶ πεπταμένοιο
<opp. h. 5.320> εἰσέτι δειμαίνει πελάσαι δυσδερκέϊ νεκρῷ
<opp. h. 5.321> ταρβεῖ τ' οὐκέτ' ἐόντα καὶ οἰχομένοιό περ ἔμπης
<opp. h. 5.322> πεφρικὼς αὐτοῖσιν ἐνὶ γναθμοῖσιν ὀδόντας.
<opp. h. 5.323> ὀψὲ δὲ θαρσήσαντες ἀολλέες ἀμφαγέρονται,
<opp. h. 5.324> θάμβεϊ παπταίνοντες ἐρείπιον ὠμηστῆρος.
<opp. h. 5.325> ἔνθ' οἱ μὲν γενύων ὀλοὰς στίχας ἠγάσσαντο,
<opp. h. 5.326> δεινοὺς χαυλιόδοντας, ἀναιδέας, ἠΰτ' ἄκοντας
<opp. h. 5.327> τριστοιχεὶ πεφυῶτας ἐπασσυτέρῃσιν ἀκωκαῖς:
<opp. h. 5.328> ἄλλοι δ' ὠτειλὰς πολυδηρίτοιο πελώρου
<opp. h. 5.329> χαλκοτόρους ἀφόωσιν: ὁ δ' ὀξύπρωρον ἄκανθαν
<opp. h. 5.330> θηεῖται σμερδνοῖσιν ἀνισταμένην σκολόπεσσιν:
<opp. h. 5.331> ἄλλοι δ' ἀλκαίην, ἕτεροι πολυχανδέα νηδὺν
<opp. h. 5.332> καὶ κεφαλὴν ἀπέλεθρον ὁρώμενοι ἠγάσσαντο.
<opp. h. 5.333> καί τις ἀνὴρ ὁρόων βλοσυρὸν δάκος ̓Αμφιτρίτης
<opp. h. 5.334> ἤθεσιν ἐν τραφεροῖσι πολὺ πλέον ἠὲ νέεσσι
<opp. h. 5.335> δηθύνων ἑτάροισι μετέννεπεν ἐγγὺς ἐοῦσι:
<opp. h. 5.336> Γαῖα, φίλη θρέπτειρα, σὺ μὲν τέκες ἠδ' ἐκόμισσας
<opp. h. 5.337> φορβῇ χερσαίῃ: κόλποις δ' ἐνὶ σεῖο θάνοιμι,
<opp. h. 5.338> ἦμαρ ὅτ' ἀντήσειε τὸ μόρσιμον: ἔργα δὲ πόντου
<opp. h. 5.339> εὐμενέοι, χέρσῳ δὲ Ποσειδάωνα σέβοιμι:
<opp. h. 5.340> μηδέ μ' ἐν ἀργαλέοις ὀλίγον δόρυ κύμασι πέμποί,
<opp. h. 5.341> μηδ' ἀνέμους νεφέλας τε κατ' ἠέρα παπταίνοιμι:
<opp. h. 5.342> οὐ γὰρ ἁλὸς ῥοθίων τόσσος φόβος οὐδ' ἀλεγεινῆς
<opp. h. 5.343> ἀνδράσι ναυτιλίης καὶ ὀϊζύος ἣν μογέουσιν,
<opp. h. 5.344> αἰεὶ δυσκελάδοισι συνιππεύοντες ἀέλλαις,
<opp. h. 5.345> οὐδ' ἅλις ὀλλυμένοις διερὸς μόρος, ἀλλ' ἔτι τοίους
<opp. h. 5.346> δαιτυμόνας μίμνουσιν, ἀτυμβεύτου δὲ τάφοιο
<opp. h. 5.347> θηρείου λαιμοῖο μυχοὺς πλήσαντο τυχόντες:
<opp. h. 5.348> δειμαίνω τοίων ἀχέων τροφόν: ἀλλά, θάλασσα,
<opp. h. 5.349> χαῖρέ μοι ἐκ γαίης, ἕκαθεν δ' ἐμοὶ ἤπιος εἴης.
<opp. h. 5.350> κήτεα μὲν τοίοισιν ἐδῃώσαντο πόνοισιν
<opp. h. 5.351> ὅσσα δέμας προβέβηκεν ὑπερφυές, ἄχθεα πόντου.
<opp. h. 5.352> ὅσσα δὲ βαιοτέρων μελέων λάχε, τοῖσι καὶ ἄγρη
<opp. h. 5.353> βαιοτέρη, θήρεσσι δ' ἐοικότα τεύχε' ἔασι,
<opp. h. 5.354> μείονες ὁρμιαί, μείων γένυς ἀγκίστροιο,
<opp. h. 5.355> φορβὴ παυροτέρη, γενύων δόλος, ἀντὶ δὲ ῥινῶν
<opp. h. 5.356> αἰγοδόρων ἁψῖδες ἀναπτόμεναι κολοκύντης
<opp. h. 5.357> ἀζαλέης θήρειον ἄνω δέμας αὖ ἐρύουσι.
<opp. h. 5.358> Λάμνης δὲ σκύμνοισιν ὅτ' ἀντήσως' ἁλιῆες,
<opp. h. 5.359> πολλάκι καὶ τροπὸν αὐτόν, ἐπαρτέα δεσμὸν ἐρετμοῦ,
<opp. h. 5.360> λυσάμενοι προὔτειναν ἐν οἴδμασιν: ἡ δ' ἐσιδοῦσα
<opp. h. 5.361> ἔσσυτο καὶ γενύων προΐει μένος, αἶψα δὲ σειρῇ
<opp. h. 5.362> ἐνσχόμενοι μίμνουσιν ἅτ' ἐν δεσμοῖσιν ὀδόντες
<opp. h. 5.363> ἀγκύλοι: ἔνθεν ἔπειτα πόνος ῥήϊστος ὀλέσσαι
<opp. h. 5.364> λάμνην τριγλώχινος ὑπὸ ῥιπῇσι σιδήρου.
<opp. h. 5.365> ἔξοχα δ' ἐχθοδοποῖς ἐνὶ κήτεσι μαργαίνουσι
<opp. h. 5.366> λαιμῷ λαβροσύνῃ τε κυνῶν ὑπέροπλα γένεθλα:
<opp. h. 5.367> ἔξοχα δ' ὑβρισταὶ καὶ ἀγήνορες, οὐδέ κεν ἄν τι
<opp. h. 5.368> ἀντόμενοι τρέσσειαν, ἀναιδείην ἀχάλινον
<opp. h. 5.369> αἰεὶ κυμαίνουσαν ἐπὶ φρεσὶ λύσσαν ἔχοντες:
<opp. h. 5.370> πολλάκι δ' ἰχθυβόλοισι καὶ ἐς λίνον ἀΐξαντες
<opp. h. 5.371> κύρτοις τ' ἐμπελάσαντες ἐδηλήσανθ' ἁλιεῦσιν
<opp. h. 5.372> ἄγρην ἰχθυόεσσαν, ἑὴν φρένα πιαίνοντες.
<opp. h. 5.373> τοὺς δέ τις ἀσπαλιεὺς δεδοκημένος ἰχθύσιν αὐτοῖς,
<opp. h. 5.374> πείρας ἀγκίστρῳ, μενοεικέα ληΐδα θήρης,
<opp. h. 5.375> ῥηϊδίως ἐρύσει περὶ γαστέρα μαιμώοντας.
<opp. h. 5.376> Φώκῃ δ' οὐκ ἄγκιστρα τετεύχαται οὔτε τις αἰχμὴ
<opp. h. 5.377> τρίγλυφος ἥ κεν ἕλοι κείνης δέμας: ἔξοχα γάρ μιν
<opp. h. 5.378> ῥινὸς ὑπὲρ μελέων στερεὴ λάχεν, ὄβριμον ἕρκος:
<opp. h. 5.379> ἀλλ' ὅτ' ἐϋπλεκέεσσι λίνοις περικυκλώσωνται
<opp. h. 5.380> φώκην ἀσπαλιῆες ἐν ἰχθύσιν οὐκ ἐθέλοντες,
<opp. h. 5.381> δὴ τότε τοῖς κραιπνοί τε πόνοι σπουδή τε καθέλκειν
<opp. h. 5.382> δίκτυον ἐς ῥηγμῖνας, ἐπεὶ φώκην μεμαυῖαν
<opp. h. 5.383> οὐκ ἂν ἐρητύσειε καὶ εἰ μάλα πολλὰ παρείη
<opp. h. 5.384> δίκτυα, ῥηϊδίως δὲ βίῃ τ' ὀνύχων θ' ὑπ' ἀκωκαῖς
<opp. h. 5.385> ῥήξει τ' ἀΐξει τε καὶ ἔσσεται ἰχθύσιν ἄλκαρ
<opp. h. 5.386> εἰλομένοις, μέγα δ' ἄλγος ἐνὶ φρεσὶν ἀσπαλιήων.
<opp. h. 5.387> ἀλλ' ἤν μιν καθέλωσιν ὑποφθαδὸν ἐγγύθι γαίης,
<opp. h. 5.388> ἔνθα δὲ καὶ τριόδοντι καὶ ἰφθίμοις ῥοπάλοισι
<opp. h. 5.389> δούρασί τε στιβαροῖσι καταΐγδην ἐλόωντες
<opp. h. 5.390> ἐς κροτάφους πέφνουσιν: ἐπεὶ φώκῃσιν ὄλεθρος
<opp. h. 5.391> ὀξύτατος κεφαλῆφιν ἱκάνεται οὐταμένῃσι.
<opp. h. 5.392> ναὶ μὴν καὶ χέλυες μάλα πολλάκις ἀντιόωσαι
<opp. h. 5.393> θήρην λωβήσαντο καὶ ἀνδράσι πῆμα γένοντο.
<opp. h. 5.394> τάων δ' ἔπλετο μόχθος ἑλεῖν ῥήϊστος ἁπάντων
<opp. h. 5.395> ἀνέρι θαρσαλέῳ καὶ ἀταρβέα θυμὸν ἔχοντι:
<opp. h. 5.396> εἰ γάρ τις καταδὺς κραναὴν χέλυν ἐν ῥοθίοισιν
<opp. h. 5.397> ὕπτιον ἀνστρέψειεν ἐπ' ὄστρακον, οὐκέτι κείνη
<opp. h. 5.398> πολλὰ καὶ ἱεμένη δύναται μόρον ἐξαλεείνειν:
<opp. h. 5.399> ὕψι δ' ἀναπλώει κοῦφον πλόον ἀσπαίρουσα
<opp. h. 5.400> ποσσίν, ἁλὸς μεμαυῖα: γέλως δ' ἔχει ἀγρευτῆρας.
<opp. h. 5.401> τὴν δ' ὁτὲ μὲν θείνουσι σιδηρείῃσι βολῇσιν,
<opp. h. 5.402> ἄλλοτε δ' ἐν βροχίδεσσιν ἀναψάμενοι μεθέπουσιν.
<opp. h. 5.403> ὡς δ' ὅτε νηπίαχα φρονέων πάϊς οὐρεσίφοιτον
<opp. h. 5.404> ἀνστρέψῃ τρηχεῖαν ἑλὼν χέλυν, ἡ δ' ἐπὶ νῶτα
<opp. h. 5.405> κεκλιμένη μάλα πολλὰ λιλαίεται οὖδας ἱκέσθαι,
<opp. h. 5.406> ῥικνὰ ποδῶν σείουσα καὶ ἀγκύλα γούνατα, μόχθῳ
<opp. h. 5.407> πυκνὸν ἐπασπαίρουσα, γέλως δ' ἔχει ὅς κεν ἴδηται,
<opp. h. 5.408> ὣς κείνης ὁμόφυλον ἁλὸς δάκος ὕπτιον ἅλμῃ
<opp. h. 5.409> ἐμφέρεται λωβητὸν ὑπ' ἀνδράσιν ἰχθυβόλοισι.
<opp. h. 5.410> πολλάκι δ' ἐς τραφερὴν ἀνανίσσεται, ἐκ δὲ βολάων
<opp. h. 5.411> ἠελίου φολίδας περιδαίεται, αὖα δὲ γυῖα
<opp. h. 5.412> ἐς πόντον φορέει, τὴν δ' οὐκέτι καὶ μεμαυῖαν
<opp. h. 5.413> κῦμα μέλαν δέχεται, φορέει δέμιν ἠδὲ κυλίνδει
<opp. h. 5.414> ὕψι μάλ' ἱεμένην νεάτης ἁλός: οἱ δ' ἐσιδόντες
<opp. h. 5.415> ἰχθυβόλοι μάλα ῥεῖα καὶ ἀσπασίως ἐδάμασσαν.
<opp. h. 5.417> δελφίνων δ' ἄγρη μὲν ἀπότροπος, οὐδὲ θεοῖσι
<opp. h. 5.417> κεῖνος ἔτ' ἐμπελάσειε θυτὴρ φίλος οὐδέ κε βωμῶν
<opp. h. 5.418> εὐαγέως ψαύσειεν, ὁμωροφίους δὲ μιαίνει,
<opp. h. 5.419> ὅς κεν ἑκὼν δελφῖσιν ἐπιφράσσηται ὄλεθρον.
<opp. h. 5.420> ἶσα γὰρ ἀνδρομέοισιν ἀπεχθαίρουσι φόνοισι
<opp. h. 5.421> δαίμονες εἰναλίων ὀλοὸν μόρον ἡγητήρων:
<opp. h. 5.422> ἶσα γὰρ ἀνθρώποισι νοήματα καὶ προπόλοισι
<opp. h. 5.423> Ζηνὸς ἁλιγδούποιο: τὸ καὶ φιλότητι γενέθλης
<opp. h. 5.424> κέχρηνται, μέγα δ' εἰσὶ συνάρθμιοι ἀλλήλοισιν.
<opp. h. 5.425> ἤδη γὰρ δελφῖνες ἐνηέες ἀνδράσιν οἵην
<opp. h. 5.426> ἄγρην εὐθήρητον ἐπ' ἰχθύσιν ὡπλίσσαντο
<opp. h. 5.427> νήσῳ ἐν Εὐβοίῃ μετὰ κύμασιν Αἰγαίοισιν:
<opp. h. 5.428> εὖτε γὰρ ἑσπερίης θήρης πόνον ἐγκονέωσιν
<opp. h. 5.429> ἰχθυβόλοι, νεπόδεσσι πυρὸς φορέοντες ὁμοκλήν,
<opp. h. 5.430> ἴπνου χαλκείοιο θοὸν σέλας, οἱ δ' ἐφέπονται
<opp. h. 5.431> δελφῖνες, σύνθηρον ἐπισπεύδοντες ὄλεθρον.
<opp. h. 5.432> ἔνθ' οἱ μὲν τρομέοντες ἀποτροπάδην ἀλέονται
<opp. h. 5.433> ἰχθύες, οἱ δ' ἔκτοσθεν ἐπαΐσσοντες ὁμαρτῆ
<opp. h. 5.434> δελφῖνες φοβέουσι καὶ ἱεμένους ἐπὶ βύσσαν
<opp. h. 5.435> τρωπᾶσθαι ποτὶ χέρσον ἀνάρσιον ἐξελόωσι,
<opp. h. 5.436> πυκνὸν ἐπιθρώσκοντες, ἅτ' ἀνδράσι θηρητῆρσι
<opp. h. 5.437> θῆρα κύνες σεύοντες ἀμοιβαίῃς ὑλακῇσι.
<opp. h. 5.438> τοὺς δ' ἀγχοῦ ποτὶ χέρσον ἀτυζομένους ἁλιῆες
<opp. h. 5.439> ῥηϊδίως βάλλουσιν ἐϋγλώχινι τριαίνῃ.
<opp. h. 5.440> τοῖσι δ' ἄφυκτα κέλευθα, διορχεῦνται δ' ἐνὶ πόντῳ,
<opp. h. 5.441> καὶ πυρὶ καὶ δελφῖσιν ἐλαυνόμενοι βασιλεῦσιν.
<opp. h. 5.442> ἀλλ' ὁπόταν θήρης εὐαγρέος ἔργον ἄνηται,
<opp. h. 5.443> δὴ τότ' ἀπαιτίζουσι παρασχεδὸν ἐμπελάσαντες
<opp. h. 5.444> μισθὸν ὁμοφροσύνης, θήρης ἀποδάσμιον αἶσαν:
<opp. h. 5.445> οἱ δ' οὐκ ἠνήναντο, πόρον δ' εὐαγρέα μοῖραν
<opp. h. 5.446> ἀσπασίως: ἤν γάρ τις ὑπερφιάλως ἀλίτηται,
<opp. h. 5.447> οὐκέτι οἱ δελφῖνες ἀρηγόνες εἰσὶν ἐπ' ἄγρην.
<opp. h. 5.448> καὶ μέν τις Λέσβοιο παλαίφατον ἔργον ἀοιδοῦ
<opp. h. 5.449> ἔκλυεν, ὡς δελφῖνος ὀχησάμενος περὶ νώτῳ
<opp. h. 5.450> κῦμα μέλαν περάασκε καθήμενος, ἄτρομος ἦτορ,
<opp. h. 5.451> ἀείδων, καὶ πότμον ὑπέκφυγε ληϊστήρων
<opp. h. 5.452> Ταιναρίῃ τ' ἐπέλασσεν ἐπὶ προβολῇσι Λακώνων.
<opp. h. 5.453> καί πού τις Λίβυος κούρου πόθον οἶδεν ἀκούων,
<opp. h. 5.454> τοῦ ποτε ποιμαίνοντος ἐράσσατο θερμὸν ἔρωτα
<opp. h. 5.455> δελφίς, σὺν δ' ἤθυρε παρ' ᾐόσι, καὶ κελαδεινῇ
<opp. h. 5.456> τερπόμενος σύριγγι λιλαίετο πώεσιν αὐτοῖς
<opp. h. 5.457> μίσγεσθαι πόντον τε λιπεῖν ξυλόχους τ' ἀφικέσθαι.
<opp. h. 5.458> ἀλλ' οὐδ' ἠϊθέοιο πόθους ἐπὶ πᾶσα λέλησται
<opp. h. 5.459> Αἰολίς: οὔτι παλαιόν, ἐφ' ἡμετέρῃ δὲ γενέθλῃ:
<opp. h. 5.460> δελφὶς ὥς ποτε παιδὸς ἐράσσατο νησαίοιο:
<opp. h. 5.461> νήσῳ δ' ἐνναίεσκεν, ἀεὶ δ' ἔχε ναύλοχον ὅρμον,
<opp. h. 5.462> ἀστὸς ὅπως, ἕταρον δὲ λιπεῖν ἠναίνετο θυμῷ,
<opp. h. 5.463> ἀλλ' αὐτοῦ μίμναζε παρέστιος ἐξέτι τυτθοῦ,
<opp. h. 5.464> σκύμνος ἀεξηθείς, ὀλίγον βρέφος, ἤθεσι παιδὸς
<opp. h. 5.465> σύντροφος: ἀλλ' ὅθ' ἵκοντο τέλος γυιαλκέος ἥβης,
<opp. h. 5.466> καί ῥ' ὁ μὲν ἠϊθέοισι μετέπρεπεν, αὐτὰρ ὁ πόντῳ
<opp. h. 5.467> ὠκύτατος δελφὶς ἑτέρων προφερέστατος ἦεν,
<opp. h. 5.468> δή ῥα τότ' ἔκπαγλόν τε καὶ οὐ φατὸν οὐδ' ἐπίελπτον
<opp. h. 5.469> θάμβος ἔην ξείνοισι καὶ ἐνναέτῃσιν ἰδέσθαι:
<opp. h. 5.470> πολλοὺς δ' ὤρορε φῆμις ἰδεῖν σέβας ὁρμηθέντας,
<opp. h. 5.471> ἠΐθεον δελφῖνι συνηβώοντας ἑταίρους:
<opp. h. 5.472> πολλαὶ δ' ἠϊόνων ἀγοραὶ πέλας ἦμαρ ἐπ' ἦμαρ
<opp. h. 5.473> ἱεμένων ἵσταντο σέβας μέγα θηήσασθαι.
<opp. h. 5.474> ἔνθ' ὁ μὲν ἐμβεβαὼς ἄκατον κοίλοιο πάροιθεν
<opp. h. 5.475> ὅρμου ἀναπλώεσκε, κάλει δέ μιν οὔνομ' ἀΰσας
<opp. h. 5.476> κεῖνο, τό μιν φήμιξεν ἔτι πρώτης ἀπὸ φύτλης:
<opp. h. 5.477> δελφὶς δ' ἠΰτ' ὀϊστός, ἐπεὶ κλύε παιδὸς ἰωήν,
<opp. h. 5.478> κραιπνὰ θέων ἀκάτοιο φίλης ἄγχιστος ἵκανε,
<opp. h. 5.479> σαίνων τ' οὐραίῃ κεφαλήν τ' ἀνὰ γαῦρος ἀείρων,
<opp. h. 5.480> παιδὸς ἐπιψαῦσαι λελιημένος: αὐτὰρ ὁ χερσὶν
<opp. h. 5.481> ἦκα καταρρέζεσκε, φιλοφροσύνῃσιν ἑταῖρον
<opp. h. 5.482> ἀμφαγαπαζόμενος, τοῦ δ' ἵετο θυμὸς ἱκέσθαι
<opp. h. 5.483> αὐτὴν εἰς ἄκατον παιδὸς πέλας: ἀλλ' ὅτ' ἐς ἅλμην
<opp. h. 5.484> κοῦφα κυβιστήσειεν, ὃ δ' ἐγγύθι νήχετο κούρου,
<opp. h. 5.485> αὐτῇσι πλευρῇσιν ἀνὰ πλευρὰς παρενείρων,
<opp. h. 5.486> αὐτῇσι γενύεσσι πέλας γένυν, ἠδὲ καρήνῳ
<opp. h. 5.487> ἐγχρίμπτων κεφαλήν: φαίης κέ μιν ἱμείροντα
<opp. h. 5.488> κῦσσαι καὶ στέρνοισι περιπτύξαι μενεαίνειν
<opp. h. 5.489> ἠΐθεον: τοίῃ γὰρ ὀπάονι νήχετο ῥιπῇ.
<opp. h. 5.490> ἀλλ' ὅτε καὶ πελάσειε παρ' ᾐόσιν, αὐτίκα κοῦρος
<opp. h. 5.491> ἁψάμενος λοφιῆς διερῶν διερῶν ἐπεβήσατο νώτων:
<opp. h. 5.492> αὐτὰρ ὅ γ' ἀσπασίως παιδὸς δέμας ἔμφρονι θυμῷ
<opp. h. 5.493> δεξάμενος φοίτασκεν, ὅπῃ νόος ἠϊθέοιο
<opp. h. 5.494> ἤλαεν, εἴτ' ἄρα πόντον ἐπ' εὐρέα τῆλε κελεύοι
<opp. h. 5.495> στέλλεσθ', εἴθ' αὔτως λιμένος διὰ χῶρον ἀμείβειν,
<opp. h. 5.496> ἢ χέρσῳ πελάειν, ὁ δ' ἐπείθετο πᾶσαν ἐφετμήν.
<opp. h. 5.497> οὔτε τις ἡνιόχῳ πῶλος τόσον ἐν γενύεσσι
<opp. h. 5.498> μαλθακὸς εὐγνάμπτοισιν ἐφέσπεται ὧδε χαλινοῖς,
<opp. h. 5.499> οὔτε τις ἀγρευτῆρι κύων ἐθἀς ὀτρύνοντι
<opp. h. 5.500> τόσσον ὑπεικαθέων ἐπιπείθεται, ᾗ κεν ἄγῃσιν,
<opp. h. 5.501> οὔτ' ἔτι κεκλομένοιο τόσον θεράποντες ἄνακτος
<opp. h. 5.502> πειθόμενοι ῥέζουσιν ἑκούσιον ἔργον ἑκόντες,
<opp. h. 5.503> ὅσσον ὑπ' ἠϊθέῳ δελφὶς φίλος ὀτρύνοντι
<opp. h. 5.504> πείθετ' ἄνευ ζεύγλης τε βιαζομένων τε χαλινῶν.
<opp. h. 5.505> οὐ μέν μιν μοῦνον φορέειν θέλεν, ἀλλὰ καὶ ἄλλῳ
<opp. h. 5.506> πείθετο, τῷ μιν ἄνωγεν ἄναξ ἑός, ἀν δ' ἐκόμιζε
<opp. h. 5.507> νώτοις, οὔτινα μόχθον ἀναινόμενος φιλότητι.
<opp. h. 5.508> τοίη μὲν ζωῷ φιλίη πέλεν: ἀλλ' ὅτε παῖδα
<opp. h. 5.509> πότμος ἕλε, πρῶτον μὲν ὀδυρομένῳ ἀτάλαντος
<opp. h. 5.510> δελφὶς ἠϊόνεσσιν ἐπέδραμεν, ἥλικα κοῦρον
<opp. h. 5.511> μαστεύων: φαίης κεν ἐτήτυμον ὄσσαν ἀκούειν
<opp. h. 5.512> μυρομένου: τοῖόν μιν ἀμήχανον ἄμπεχε πένθος:
<opp. h. 5.513> οὐδ' ἔτι κικλήσκουσιν ἐπείθετο πολλάκις ἀστοῖς
<opp. h. 5.514> νησαίοις, οὐ βρῶσιν ὀρεγνυμένην ἐθέλεσκε
<opp. h. 5.515> δέχνυσθαι, μάλα δ' αἶψα καὶ ἐξ ἁλὸς ἔπλετ' ἄϊστος
<opp. h. 5.516> κείνης, οὐδέ τις αὐτὸν ἐπεφράσατ', οὐδ' ἔτι χῶρον
<opp. h. 5.517> ἵκετο: τὸν μέν που παιδὸς πόθος οἰχομένοιο
<opp. h. 5.518> ἔσβεσε, σὺν δὲ θανόντι θανεῖν ἔσπευσεν ἑταίρῳ.
<opp. h. 5.519> ἀλλ' ἔμπης καὶ τόσσον ἐνηείῃ προφέροντας
<opp. h. 5.520> καὶ τόσον ἀνθρώποισιν ὁμόφρονα θυμὸν ἔχοντας
<opp. h. 5.521> Θρήϊκες ὑβρισταὶ καὶ ὅσοι Βύζαντος ἔχουσιν
<opp. h. 5.522> ἄστυ σιδηρείοισι νοήμασιν ἀγρώσσουσιν:
<opp. h. 5.523> ἦ μέγ' ἀταρτηροὶ καὶ ἀτάσθαλοι: οὐδέ κε παίδων,
<opp. h. 5.524> οὐ πατέραν φείσαιντο, κασιγνήτους τ' ὀλέκοιεν
<opp. h. 5.525> ῥηϊδίως: τοῖος δὲ νόμος δυστερπέος ἄγρης.
<opp. h. 5.526> μητρὶ μὲν αἰνοτόκῳ δίδυμον γένος ἐγγὺς ὀπηδεῖ
<opp. h. 5.527> δελφίνων, ἀταλοῖσιν ἀλίγκιον ἠϊθέοισι:
<opp. h. 5.528> Θρήϊκες αὖ ἐπὶ τοῖσιν ἀπηνέες ἐντύνονται,
<opp. h. 5.529> στειλάμενοι δόρυ κοῦφον ἀτάσθαλον ἐς πόνον ἄγρης.
<opp. h. 5.530> οἱ μὲν δὴ λεύσσοντες ἐπειγόμενον σκάφος ἄντην
<opp. h. 5.531> ἀτρεμέες μίμνουσι καὶ ἐς φόβον οὐχ ὁρόωσιν,
<opp. h. 5.532> οὔ τιν' ὀϊόμενοι μερόπων δόλον, οὐδέ τιν' ἄτην
<opp. h. 5.533> ἵξεσθαι, σαίνουσι δ' ἐνηέας ἠΰθ' ἑταίρους
<opp. h. 5.534> γηθόσυνοι, χρίμπτοντες ἑὸν χαίροντες ὄλεθρον.
<opp. h. 5.535> οἱ δὲ θοῶς ἐλάσαντες ἀκοντιστῆρι τριαίνῃ
<opp. h. 5.536> τήν τ' ἀκίδα κλείουσι, βέλος κρυερώτατον ἄγρης,
<opp. h. 5.537> δελφίνων ἕνα κοῦρον ἀνωΐστῳ βάλον ἄτῃ:
<opp. h. 5.538> αὐτὰρ ὅ γ' ἰδνωθείς, ὀδύνης ὕπο πικρὸν ἀχεύων,
<opp. h. 5.539> αὐτίχ' ὑποβρυχίης εἴσω καταδύεται ἅλμης,
<opp. h. 5.540> ὀχθίζων σφακέλῳ τε καὶ ἀργαλέῃσιν ἀνίαις:
<opp. h. 5.541> οἱ δέ μιν οὐκ ἐρύουσι βιώμενοι: ἦ γὰρ ἄν ἄγρης
<opp. h. 5.542> μαψιδίως ἄλιον καὶ ἐτώσιον ἔργον ἄροιντο:
<opp. h. 5.543> ἀλλά οἱ ἱεμένῳ δολιχὴν ἐφιᾶσιν ἄγεσθαι
<opp. h. 5.544> μήρινθον καὶ νῆα κατασπέρχουσιν ἐρετμοῖς,
<opp. h. 5.545> ἑσπόμενοι δελφῖνος ἀτυζομένοιο κελεύθοις.
<opp. h. 5.546> ἀλλ' ὅτε λευγαλέῃσι κακηπελέων ὀδύνῃσι
<opp. h. 5.547> κάμνῃ καὶ γλωχῖσι περισκαίρῃσι σιδήρου,
<opp. h. 5.548> δή ῥα τότ' ἀδρανέων ἀναδύεται, ἄλκιμα γυῖα
<opp. h. 5.549> κεκμηκώς, κούφοισιν ἀειρόμενος ῥοθίοισιν,
<opp. h. 5.550> ὕστατα φυσιόων: μήτηρ δέ μιν οὔποτε λείπει,
<opp. h. 5.551> ἀλλ' αἰεὶ μογέοντι συνέσπεται, ἔκ τ' ἀνιόντι
<opp. h. 5.552> βυσσόθεν, ἀχνυμένῃ τε καὶ αἰνότατον στεναχούσῃ
<opp. h. 5.553> εἰδομένη: φαίης κεν ὀδυρομένην ὁράασθαι
<opp. h. 5.554> μητέρα περθομένης πόλιος περὶ δυσμενέεσσι
<opp. h. 5.555> παίδων θ' ἑλκομένων ὑπὸ ληΐδα δουρὸς ἀνάγκῃ:
<opp. h. 5.556> ὣς ἥ γ' αἴν' ἀχέουσα δαϊζομένῳ περὶ παιδί,
<opp. h. 5.557> ὥστ' αὐτὴ μογέουσα καὶ οὐτηθεῖσα σιδήρῳ,
<opp. h. 5.558> δινεύει: τὸν δ' ἄλλον ἑῆς ἀπὸ παῖδα κελεύθου
<opp. h. 5.559> στέλλει ἐπεμπίπτουσα καὶ ὀτρύνουσα διώκει:
<opp. h. 5.560> φεῦγε, τέκος: μέροπες γὰρ ἀνάρσιοι, οὐκέθ' ἑταῖροι
<opp. h. 5.561> ἡμῖν, ἀλλὰ σίδηρον ἐφοπλίζουσι καὶ ἄγρην:
<opp. h. 5.562> ἤδη καὶ δελφῖσιν ἐπεντύνουσιν ̓́Αρηα,
<opp. h. 5.563> σπονδάς τ' ἀθανάτων καὶ ὁμοφροσύνην ἀλιτόντες
<opp. h. 5.564> ἡμετέρην, τὴν πρόσθεν ἐπ' ἀλλήλοις ἐθέμεσθα.
<opp. h. 5.565> τοῖα καὶ ἄφθογγός περ ὅμως τεκέεσσιν ἑοῖσι
<opp. h. 5.566> μυθεῖται: καὶ τὸν μὲν μὲν ἀπέτρεπε τῆλε φέβεσθαι,
<opp. h. 5.567> τῷ δ' ἑτέρῳ κρυερῶς μεμογηότι συμμογέουσα
<opp. h. 5.568> αὐτῆς ἄγχ' ἀκάτοιο συνέσπεται, οὐδ' ἀπολείπει:
<opp. h. 5.569> οὐδέ τις ἱέμενός περ ἀποτρέψειε τεκοῦσαν
<opp. h. 5.570> οὔτε βαλὼν οὔτ' ἄλλο φέρων δέος: ἀλλ' ἅμα παιδὶ
<opp. h. 5.571> ἑλκομένῳ δύστηνος ἀνέλκεται, ὄφρα πελάσσῃ
<opp. h. 5.572> δυσμενέων ὑπὸ χεῖρας: ἀνάρσιοι, ἦ μέγ' ἀλιτροὶ
<opp. h. 5.573> οἵδ', οὔτ' οἰκτείρουσιν ἀτυζομένην ὁρόωντες
<opp. h. 5.574> οὔτε νόον γνάμπτουσι σιδήρεον, ἀλλὰ καὶ αὐτὴν
<opp. h. 5.575> χαλκείαις ἀκίδεσσι καταΐγδην ἐλάσαντες
<opp. h. 5.576> παῖδά τε καὶ γενέτειραν ὁμῇ συναπέφθισαν ἄτῃ:
<opp. h. 5.577> ἔφθισαν οὐκ ἀέκουσαν, ἐπεὶ περὶ παιδὶ θανόντι
<opp. h. 5.578> μήτηρ καὶ φρονέουσα καὶ ἱεμένη δεδάϊκται.
<opp. h. 5.579> ὡς δ' ὁπότ' ὀρταλίχοισι χελιδόσι νηπιάχοισι
<opp. h. 5.580> νέρθεν ὑπὲξ ὀρόφοιο τυχὼν ὄφις ἄγχι πελάσσῃ,
<opp. h. 5.581> καὶ τοὺς μὲν κατέπεφνε καὶ ἔσπασεν ἔνδον ὀδόντων,
<opp. h. 5.582> μήτηρ δὲ πρῶτον μὲν ἀτυζομένη δεδόνηται
<opp. h. 5.583> λοίγια τετριγυῖα φόνου γόον: ἀλλ' ὅτε παῖδας
<opp. h. 5.584> ἀθρήσῃ φθιμένους, ἣ δ' οὐκέτι φύξιν ὀλέθρου
<opp. h. 5.585> δίζεται, ἀλλ' αὐτῇσιν ὑπαὶ γενύεσσι δράκοντος
<opp. h. 5.586> εἱλεῖται, μέσφ' ὄρνιν ἕλῃ παιδοκτόνος ἄτη:
<opp. h. 5.587> ὣς ἄρα καὶ δελφῖνι νέῳ συναπέφθιτο μήτηρ,
<opp. h. 5.588> χεῖρας ἐς ἰχθυβόλων αὐτάγρετος ἀντήσασα.
<opp. h. 5.589> ἔθνεα δ' ὀστρακόρινα, τά θ' ἑρπύζουσι θαλάσσῃ,
<opp. h. 5.590> πάντα φάτις μήνης μὲν ἀεξομένης κατὰ κύκλον
<opp. h. 5.591> σαρκὶ περιπλήθειν καὶ πίονα ναιέμεν οἶκον:
<opp. h. 5.592> φθινούσης δ' ἐξαῦτις ἀφαυροτέροις μελέεσσι
<opp. h. 5.593> ῥικνοῦσθαι: τοίη τις ἐνί σφισιν ἐστὶν ἀνάγκη.
<opp. h. 5.594> τῶν δὲ τὰ μὲν δύνοντες ὑπόβρυχα χερσὶ λέγονται
<opp. h. 5.595> ἀνέρες ἐκ ψαμάθοιο, τὰ δ' ἐκ σπιλάδων ἐρύουσι
<opp. h. 5.596> νωλεμὲς ἐμπεφυῶτα, τὰ δ' ᾐόσιν ἔπτυσαν αὐταῖς
<opp. h. 5.597> κύματα καὶ βόθροισι λαχαινομένης ψαμάθοιο.
<opp. h. 5.598> πορφύραι αὖ πέρι δή τι μετ' ὀστρείοισιν ἔασι
<opp. h. 5.599> λίχναι: τοίη δέ σφιν ἐτήτυμος ἵσταται ἄγρη.
<opp. h. 5.600> κυρτίδες ἠβαιαὶ ταλάροις γεγάασιν ὁμοῖαι,
<opp. h. 5.601> πυκνῇσι σχοίνοισι τετυγμέναι: ἐν δ' ἄρα τῇσι
<opp. h. 5.602> στρόμβος συγκέλσαντες ὁμοῦ χήμῃσι τίθενται:
<opp. h. 5.603> αἱ δ' ὅταν ἐμπελάσωσι βορῆς μεθύουσαι ἔρωτι,
<opp. h. 5.604> γλῶσσαν ὑπὲκ θαλάμης δολιχὴν βάλον: ἡ δὲ τέτυκται
<opp. h. 5.605> λεπτή τ' ὀξείη τε, διὰ σχοίνων δ' ἐτάνυσσαν
<opp. h. 5.606> φορβῆς ἱέμεναι, χαλεπῆς δ' ἤντησαν ἐδωδῆς:
<opp. h. 5.607> γλῶσσα γὰρ ἐν σχοίνοισιν ἐρειδομένη πυκινῇσιν
<opp. h. 5.608> οἰδάνεται, στείνει δὲ λύγων βρόχος, οὐδ' ἔτ' ὀπίσσω
<opp. h. 5.609> ἀνδύνει μεμαυῖα, μένει δ' ὀδύνῃσι ταθεῖσα,
<opp. h. 5.610> εἰσόκεν αὖ ἐρύσωσι περὶ γλώσσῃ μεμαυίας,
<opp. h. 5.611> πορφυρέοις κάλλιστον ὑφάσμασιν ἄνθος ἄγοντες.
<opp. h. 5.612> Σπογγοτόμων δ' οὔ φημι κακώτερον ἄλλον ἄεθλον
<opp. h. 5.613> ἔμμεναι, οὐδ' ἄνδρεσσιν ὀϊζυρώτερον ἔργον.
<opp. h. 5.614> οἱ δ' ἤτοι πρῶτον μέν, ὅτ' ἐς πόνον ὁπλίζωνται,
<opp. h. 5.615> βρώμῃ τ' ἠδὲ ποτοῖσιν ἀφαυροτέροισι μέλονται,
<opp. h. 5.616> ὕπνῳ τ' οὐχ ἁλιεῦσιν ἐοικότι μαλθάσσονται.
<opp. h. 5.617> ὡς δ' ὅτ' ἀνὴρ εὔγηρυν ἐφοπλίζητ' ἐς ἀγῶνα,
<opp. h. 5.618> μολπῆς εὐφόρμιγγος ἔχων Φοιβήϊον εὖχος,
<opp. h. 5.619> πᾶσα δέ οἱ μέλεται κομιδή, πάντῃ δὲ φυλάσσει,
<opp. h. 5.620> πιαίνων ἐς ἄεθλα λιγυφθόγγου μέλος αὐδῆς,
<opp. h. 5.621> ὣς οἵ γ' ἐνδυκέως κομιδὴν εὔφρουρον ἔχουσι,
<opp. h. 5.622> ὄφρα σφι πνοιή τε μένῃ ποτὶ βυσσὸν ἰοῦσιν
<opp. h. 5.623> ἀσκηθής, προτέροιο δ' ἀναψύξωσι πόνοιο.
<opp. h. 5.624> ἀλλ' ὅτ' ἀεθλεύωσι μέγαν πόνον ἐξανύοντες,
<opp. h. 5.625> εὐχόμενοι μακάρεσσιν ἁλὸς μεδέουσι βαθείης
<opp. h. 5.626> ἀρῶνται κήτειον ἀλεξῆσαί σφισι πῆμα,
<opp. h. 5.627> μήτε τιν' ἀντιάσαι λώβην ἁλός: ἢν δ' ἐσίδωνται
<opp. h. 5.628> κάλλιχθυν, τότε δή σφι νόον μέγα θάρσος ἱκάνει:
<opp. h. 5.629> οὐ γάρ πω κείνῃσι νομαῖς ἔνι κῆτος ἄαπτον,
<opp. h. 5.630> οὐ δάκος, οὐδέ τι πῆμα θαλάσσιον ἄλλο φαάνθη,
<opp. h. 5.631> ἀλλ' αἰεὶ καθαροῖσιν ἀπημάντοις τε πόροισι
<opp. h. 5.632> τέρπονται: τῷ καί μιν ἐφήμισαν ἱερὸν ἰχθύν.
<opp. h. 5.633> τῷ δ' ἐπιγηθήσαντες ἐπισπεύδουσι πόνοισι.
<opp. h. 5.634> πείσματι μηκεδανῷ μεσάτης ὑπὲρ ἰξύος ἀνὴρ
<opp. h. 5.635> ἔζωσται, παλάμῃσι δ' ἐν ἀμφοτέρῃσιν ἀείρει
<opp. h. 5.636> τῇ μὲν ἐριβριθῆ μολίβου χύσιν ἀμφιμεμαρπώς,
<opp. h. 5.637> δεξιτερῇ δ' ἅρπην εὐήκεα χειρὶ τιταίνει:
<opp. h. 5.638> φρουρεῖ δ' ἐν γενύεσσιν ὑπὸ στόμα λευκὸν ἄλειφαρ:
<opp. h. 5.639> στὰς δ' ἄρ' ὑπὲρ πρώρης ἐσκέψατο πόντιον οἶδμα
<opp. h. 5.640> ὁρμαίνων βριθύν τε πόνον καὶ ἀθέσφατον ὕδωρ.
<opp. h. 5.641> οἱ δέ μιν ὀτρύνουσιν ἐπισπέρχουσί τε μύθοις
<opp. h. 5.642> θαρσαλέοις ἐπὶ μόχθον, ἅτ' ἐν νύσσῃ βεβαῶτα
<opp. h. 5.643> ἄνδρα ποδωκείης δεδαημένον: ἀλλ' ὅτε θυμῷ
<opp. h. 5.644> θαρσήσῃ, δίναις μὲν ἐνήλατο, τὸν δὲ καθέλκει
<opp. h. 5.645> ἱέμενον πολιοῦ μολίβου βεβριθότος ὁρμή.
<opp. h. 5.646> αὐτὰρ ὅ γ' ἐς βυσσὸν προμολὼν ἐξέπτυς' ἀλοιφήν:
<opp. h. 5.647> ἡ δὲ μέγα στίλβει τε καὶ ὕδατι μίσγεται αὐγή,
<opp. h. 5.648> ὄρφνης ἠΰτε πυρσὸς ἀνὰ κνέφας ὄμμα φαείνων:
<opp. h. 5.649> πέτραις δ' ἐμπελάσας σπόγγους ἴδεν: οἱ δὲ φύονται
<opp. h. 5.650> ἐν νεάτοις πλαταμῶσιν, ἀρηρότες ἐν σπιλάδεσσι:
<opp. h. 5.651> καί σφισι καὶ πνοιὴν φάτις ἔμμεναι, οἷα καὶ ἄλλοις,
<opp. h. 5.652> ὅσσα πολυρραθάγοισιν ἐνὶ σπιλάδεσσι φύονται.
<opp. h. 5.653> αἶψα δ' ἐπαΐξας δρεπάνῃ τάμε χειρὶ παχείῃ
<opp. h. 5.654> ὥστε τις ἀμητὴρ σπόγγων δέμας, οὐδέ τι μέλλει
<opp. h. 5.655> δηθύνων, σχοῖνον δὲ θοῶς κίνησεν, ἑταίροις
<opp. h. 5.656> σημαίνων κραιπνῶς μιν ἀνελκέμεν: αἷμα γὰρ ἐχθρὸν
<opp. h. 5.657> αὐτίκ' ἀπὸ σπόγγων ῥαθαμίζεται, ἀμφὶ δ' ἄρ' ἀνδρὶ
<opp. h. 5.658> εἱλεῖται, πνοιῇ δὲ δυσαέϊ πολλάκι φῶτα
<opp. h. 5.659> ἔσβεσε μυκτήρεσσιν ἐνισχόμενος βαρὺς ἰχώρ.
<opp. h. 5.660> τοὔνεκα λαιψηρῶς ἀναδύεται ὥστε νόημα
<opp. h. 5.661> ἑλκόμενος: τὸν μέν τις ἰδὼν προφυγόντα θαλάσσης
<opp. h. 5.662> ἄμφω γηθήσειε καὶ οἰκτείρων ἀκάχοιτο:
<opp. h. 5.663> ὧδε γὰρ ἠπεδανοῖσι παριεμένου μελέεσσι
<opp. h. 5.664> δείματι καὶ καμάτῳ θυμαλγέϊ γυῖα λέλυνται.
<opp. h. 5.665> πολλάκι δ' ἐχθίστης τε τυχὼν καὶ ἀπηνέος ἄγρης
<opp. h. 5.666> ἅλμενος ἐς πόντοιο βαθὺν πόρον οὐκέτ' ἀνέσχε,
<opp. h. 5.667> δύσμορος, ἀντιάσας δυσδερκέϊ θηρὶ πελώρῳ:
<opp. h. 5.668> καί ῥ' ὁ μὲν οἷς ἑτάροισιν ἐπισείων θαμὰ δεσμὸν
<opp. h. 5.669> κέκλεται αὖ ἐρύειν, τὸ δέ οἱ δέμας ἡμιδάϊκτον
<opp. h. 5.670> κητείη τε βίη καὶ ὁμόστολοι ἔσπασαν ἄνδρες,
<opp. h. 5.671> οἰκτρὸν ἰδεῖν, ἔτι νηὸς ἐφιέμενον καὶ ἑταίρων:
<opp. h. 5.672> οἱ δὲ θοῶς κεῖνόν τε πόρον καὶ λυγρὸν ἄεθλον
<opp. h. 5.673> ἀχνύμενοι λείπουσι καὶ ἐς χέρσον κατάγονται
<opp. h. 5.674> λείψανα δυστήνοιο περικλαίοντες ἑταίρου.
<opp. h. 5.675> Τόσς' ἐδάην, σκηπτοῦχε διοτρεφές, ἔργα θαλάσσης.
<opp. h. 5.676> σοὶ δ' αἰεὶ νῆες μὲν ἀπήμονες ἰθύνοιντο,
<opp. h. 5.677> πεμπόμεναι λιαροῖσι καὶ ἰθυπόροισιν ἀήταις,
<opp. h. 5.678> αἰεὶ δ' ἰχθυόεσσα περιπλήθοιτο θάλασσα,
<opp. h. 5.679> γαίης δ' ἀστυφέλικτα Ποσειδάων ἐρύοιτο
<opp. h. 5.680> ̓Ασφάλιος ῥιζοῦχα θεμείλια νέρθε φυλάσσων.
