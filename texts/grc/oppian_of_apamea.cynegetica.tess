<opp. c. 1.1> σοί, μάκαρ, ἀείδω, γαίης ἐρικυδὲς ἔρεισμα,
<opp. c. 1.2> φέγγος ἐνυαλίων πολυήρατον Αἰνεαδάων,
<opp. c. 1.3> Αὐσονίου Ζηνὸς γλυκερὸν θάλος, ̓Αντωνῖνε:
<opp. c. 1.4> τὸν μεγάλη μεγάλῳ φιτύσατο Δόμνα Σεβήρῳ,
<opp. c. 1.5> ὀλβίῳ εὐνηθεῖσα καὶ ὄλβιον ὠδίνασα,
<opp. c. 1.6> νύμφη ἀριστοπόσεια, λεχὼ δέ τε καλλιτόκεια,
<opp. c. 1.7> ̓Ασσυρίη Κυθέρεια καὶ οὐ λείπουσα Σελήνη,
<opp. c. 1.8> οὐδὲν ἀφαυρότερον Ζηνὸς Κρονίδαο γενέθλης:
<opp. c. 1.9> ̔εὐμενέοι Τιτὰν Φαέθων καὶ Φοῖβος ̓Απόλλων. ̓
<opp. c. 1.10> τῷ ῥα πατὴρ μεγάλῃσι πονησάμενος παλάμῃσι
<opp. c. 1.11> δῶκεν ἔχειν πᾶσαν τραφερήν, πᾶσαν δὲ καὶ ὑγρήν.
<opp. c. 1.12> σοὶ μὲν γὰρ θαλέθουσα κύει πάνδωρος ἄρουρα,
<opp. c. 1.13> καὶ πάλιν εὐδιόωσα τρέφει κλυτὰ φῦλα θάλασσα:
<opp. c. 1.14> σοὶ δέ τε πάντα νάουσιν ἀπ' ̓Ωκεανοῖο ῥέεθρα,
<opp. c. 1.15> φαιδρά τε μειδιόωσα θέει κλυτὸς ̓Ηριγένεια.
<opp. c. 1.16> τοιγὰρ ἐγὼν ἔραμαι θήρης κλυτὰ δήνἐ ἀεῖσαι.
<opp. c. 1.17> τοῦτό με Καλλιόπη κέλεται, τοῦτ' ̓́Αρτεμις αὐτή.
<opp. c. 1.18> ἔκλυον, ᾗ θέμις ἐστί, θεείης ἔκλυον ἠχῆς,
<opp. c. 1.19> καὶ θεὸν ἠμείφθην: πρώτη δέ με τοιάδ' ἔνισπεν:
<opp. c. 1.20> α. ἔγρεο, καὶ τρηχεῖαν ἐπιστείβωμεν ἀταρπόν,
<opp. c. 1.21> τὴν μερόπων οὔπω τις ἑῇς ἐπάτησεν ἀοιδαῖς.
<opp. c. 1.22> ο. ἵλαθι, πότνια δῖα, τὰ δ' ἐν φρεσὶ σῇσι μενοινᾷς,
<opp. c. 1.23> ἄμμες ὑφ' ἡμετέρῃ μεροπηΐδι λέξομεν ἠχῇ.
<opp. c. 1.24> α. οὐκ ἐθέλω τριετῆ σε τὰ νῦν ̓Ορίβακχον ἀείδειν,
<opp. c. 1.25> οὐ χορὸν ̓Αονίου παρὰ βένθεσιν ̓Ασωποῖο.
<opp. c. 1.26> ο. Λείψομεν, ὡς κέλεαι, τὰ Σαβάζια νύκτερα θύσθλα:
<opp. c. 1.27> δηθάκις ἀμφεχόρευσα Θυωναίῳ Διονύσῳ.
<opp. c. 1.28> α. μὴ γένος ἡρώων εἴπῃς, μὴ ναυτίλον ̓Αργώ,
<opp. c. 1.29> μηδὲ μόθους μερόπων, μή μοι Βροτολοιγὸν ἀείσῃς.
<opp. c. 1.30> ο. οὐκ ἐρέω πολέμους, οὐκ ̓́Αρεος ἔργα κάκιστα:
<opp. c. 1.31> ἐφρασάμην Πάρθων τε δύας καὶ Κτησιφόωντα.
<opp. c. 1.32> α. ἀμφὶ πόθοις ὀλοοῖσιν ἀκὴν ἔχε, λεῖπέ τε κεστούς:
<opp. c. 1.33> ἐχθαίρω τὰ λέγουσιν ἀθύρματα Ποντογενείης.
<opp. c. 1.34> ο. ̓Εκλύομέν σε, μάκαιρα, γάμων ἀμύητον ἐοῦσαν.
<opp. c. 1.35> α. μέλπε μόθους θηρῶν τε καὶ ἀνδρῶν ἀγρευτήρων:
<opp. c. 1.36> μέλπε γένη σκυλάκων τε καὶ ἵππων αἰόλα φῦλα,
<opp. c. 1.37> βουλὰς ὠκυνόους, στιβίης ἐϋκερδέος ἔργα:
<opp. c. 1.38> ἔχθεά μοι θήρεια λέγειν, φιλότητας ἀείδειν
<opp. c. 1.39> καὶ θαλάμους ἐν ὄρεσσιν ἀδακρύτοιο Κυθείρης
<opp. c. 1.40> καὶ τοκετοὺς ἐνὶ θηρσὶν ἀμαιεύτοιο λοχείης.
<opp. c. 1.41> τοῖαι συνθεσίαι Ζηνὸς μεγάλοιο θυγατρός.
<opp. c. 1.42> ἔκλυον, ἀείδω: βάλλοιμι δ' ἐπίσκοπον ἠχήν.
<opp. c. 1.43> ἄλλὰ σύ γ', ἀντολίηθεν ἐπ' ̓Ωκεανὸν βασιλεύων,
<opp. c. 1.44> εὔδιον ἀμβροσίῃσιν ὑπ' ὀφρύσι σῇσι γεγηθώς,
<opp. c. 1.45> δεξιτερὴν ὀπάσαιο πανίλαον ὀλβοδότειραν
<opp. c. 1.46> γαίῃ καὶ πολίεσσι καὶ εὐθήροισιν ἀοιδαῖς.
<opp. c. 1.47> Τριχθαδίην θήρην θεὸς ὤπασεν ἀνθρώποισιν,
<opp. c. 1.48> ἠερίην χθονίην τε καὶ εἰναλίην ἐρατεινήν:
<opp. c. 1.49> ἀλλ' οὐκ ἶσος ἄεθλος: ἐπεὶ πόθεν ἶσα τέτυκται,
<opp. c. 1.50> ἰχθὺν ἀσπαίροντα βυθῶν ἀπομηρύσασθαι,
<opp. c. 1.51> καὶ ταναοὺς ὄρνιθας ἀπ' ἠέρος εἰρύσασθαι,
<opp. c. 1.52> ἢ θηρσὶν φονίοισιν ἐν οὔρεσι δηρίσασθαι;
<opp. c. 1.53> οὐ μὲν ἄρ' οὐδ' ἁλιῆϊ καὶ οὐκ ἐτὸς ἰξευτῆρι
<opp. c. 1.54> ἄγρη νόσφι πόνοιο: πόνῳ δ' ἅμα τέρψις ὀπηδεῖ
<opp. c. 1.55> μούνη, καὶ φόνος οὔτις: ἀναίμακτοι δὲ πέλονται.
<opp. c. 1.56> ἤτοι ὁ μὲν πέτρῃσιν ἐφήμενος ἀγχιάλοισι
<opp. c. 1.57> γυραλέοις δονάκεσσι καὶ ἀγκίστροισι δαφοινοῖς
<opp. c. 1.58> ἄτρομος ἀσπαλιεὺς ἐπεδήσατο δαίδαλον ἰχθύν:
<opp. c. 1.59> τερπωλὴ δ' , ὅτε χαλκοῦ ὑπαὶ γενύεσσι τορήσας
<opp. c. 1.60> ὕψι μάλα θρώσκοντα βυθῶν ὕπερ ἀσπαίροντα
<opp. c. 1.61> εἰνάλιον φορέῃσι δι' ἠέρος ὀρχηστῆρα.
<opp. c. 1.62> ναὶ μὴν ἰξευτῆρι πόνος γλυκύς: ἦ γὰρ ἐπ' ἄγρην
<opp. c. 1.63> οὐκ ἄορ, οὐ δρεπάνην, οὐ χάλκεα δοῦρα φέρονται,
<opp. c. 1.64> ἀλλ' αὐτοῖς ἐπὶ δρυμὰ συνέμπορος ἕσπετο κίρκος
<opp. c. 1.65> καὶ δολιχαὶ θώμιγγες ὑγρός τε μελίχροος ἰξὸς
<opp. c. 1.66> οἵ τε διηερίην δόνακες πατέουσιν ἀταρπόν.
<opp. c. 1.67> τίς τάδε τολμήσειεν ἀείδειν ἰσοτάλαντα;
<opp. c. 1.68> ἢ βασιλῆϊ λέοντι τίς αἰετὸν ἀντιβάλοιτο;
<opp. c. 1.69> ἰῷ πορδαλίων δὲ τίς ἄν μύραιναν ἐΐσκοι,
<opp. c. 1.70> ἢ θῶας κίρκοις, ἢ ῥινοκέρωτας ἐχίνοις,
<opp. c. 1.71> ἢ λάρον αἰγάγροις, ἢ κήτεα πάντ' ἐλέφαντι;
<opp. c. 1.72> θηρητῆρε λύκους ὄλεσαν, θύννους ἁλιῆες,
<opp. c. 1.73> ἀγρευτῆρες ὄϊς, τρήρωνας ἕλον δονακῆες,
<opp. c. 1.74> ἄρκτον ἐπακτῆρες, καὶ μορμύρον ἀσπαλιῆες,
<opp. c. 1.75> τίγριν δ' ἱππῆες, καὶ τριγλίδας ἰχθυβολῆες,
<opp. c. 1.76> κάπριον ἰχνευτῆρες, ἀηδόνας ἰξευτῆρες.
<opp. c. 1.77> ἀλλὰ σὺ μέν, Νηρεῦ, καὶ δαίμονες ̓Αμφιτρίτης,
<opp. c. 1.78> ἠδὲ φιλορνίθων Δρυάδων χορὸς, ἱλήκοιτε:
<opp. c. 1.79> δὴ γὰρ ἐπιστροφάδην με φίλαι καλέουσιν ἀοιδαί:
<opp. c. 1.80> δαίμοσι θηροφόνοισι παλίντροπος ἔρχομ' ἀείσων.
<opp. c. 1.81> πρῶτα μὲν αἰζηοὶ μή μοι μάλα πίονες ἔστων:
<opp. c. 1.82> ἦ γάρ τοι σκοπέλοισι θορεῖν μὲν ὑπείροχον ἵππον
<opp. c. 1.83> χρειὼ ἀναγκαίη, χρειὼ δ' ἄρα τάφρον ἁλέσθαι.
<opp. c. 1.84> δηθάκι δ' ἐν δρυμοῖσιν ἀνάγκη θῆρα δίεσθαι,
<opp. c. 1.85> ποσσὶν ἐλαφρίζοντα καὶ εὐφόρτοις μελέεσσι.
<opp. c. 1.86> τῷ μὴ πιαλέοι θήρης ἐπὶ μῶλον ἴοιεν,
<opp. c. 1.87> μηδ' ἔτι λεπταλέοι: καὶ γάρ ποτε δηρίσασθαι
<opp. c. 1.88> θηρσὶν ἐνυαλίοισι χρεὼ πολυαγρέα φῶτα.
<opp. c. 1.89> τοὔνεκά μοι δέμας ὧδε κερασσάμενοι φορέοιεν,
<opp. c. 1.90> ἀμφότερον κραιπνόν τε θέειν σθεναρόν τε μάχεσθαι.
<opp. c. 1.91> καὶ δ' ἄρα δεξιτερῇ μὲν ἐπικραδάοιεν ἄκοντας
<opp. c. 1.92> ἀμφιδύμους ταναούς, δρεπάνην δ' ἐπὶ μεσσόθι ζώνης:
<opp. c. 1.93> καὶ γὰρ καὶ θήρεσσι πικρὸν φόνον ἐντύνοιντο,
<opp. c. 1.94> καί τε κακῶν φορέοιεν ἀλεξητήρια φωτῶν.
<opp. c. 1.95> λαιῇ δὲ πεζὸς μὲν ἄγοι κύνας, ἱππελάτης δὲ
<opp. c. 1.96> ἵππων ἰθύνειε κυβερνητῆρα χαλινόν.
<opp. c. 1.97> εὐσταλέως δὲ χιτῶνα καὶ εἰς ἐπιγουνίδα πήξας
<opp. c. 1.98> ἑλκέσθω, σφίγγοιτο δ' ἐπημοιβοῖς τελαμῶσιν.
<opp. c. 1.99> αὐχένος αὖθ' ἑκάτερθε παρήορον ἐκ παλαμάων
<opp. c. 1.100> εἷμα περιστέλλοιτ' ὀπίσω σθεναρῶν ὑπὲρ ὤμων,
<opp. c. 1.101> ῥήϊον ἐς κάματον: γυμνοῖσι δὲ ποσσὶν ὁδεύειν
<opp. c. 1.102> κείνους, τοῖσιν ἴχνη μέλεται δυσδερκέα θηρῶν,
<opp. c. 1.103> ὄφρα κε μὴ θήρεσσιν ἀπ' ὄμματος ὕπνον ἕλοιτο
<opp. c. 1.104> ἠχὴ τριβομένων λιπαροῖς ὑπὸ ποσσὶ πεδίλων.
<opp. c. 1.105> μηδ' ἄρα λῶπος ἔχειν μάλα λώϊον: οὕνεκεν εἷμα
<opp. c. 1.106> πολλάκι κινύμενον πνοιῇ κελάδοντος ἀήτου
<opp. c. 1.107> θῆρας ἀνεπτοίησεν, ἀνήϊξαν δὲ φέβεσθαι.
<opp. c. 1.108> ὧδε μὲν εὖ στέλλοιντο θοὸν δέμας ἀγρευτῆρες:
<opp. c. 1.109> τοίους γὰρ φιλέει Λητωϊὰς ̓Ιοχέαιρα.
<opp. c. 1.110> ἄλλοτε δ' ἀλλοίην ὥρην ἐπὶ θῆρας ἰόντων,
<opp. c. 1.111> ἤματος ἱσταμένοιο, καὶ ἤματος ἀνομένοιο,
<opp. c. 1.112> καὶ μεσάτου, ποτὲ δ' ἑσπερίου: ποτὲ δ' αὖτε καὶ ὄρφνῃ
<opp. c. 1.113> θῆρας ὑπ' ἀκτίνεσσι σεληναίης ἐδάμασσαν.
<opp. c. 1.114> ̓Ηὼς μὲν τέταται περιδέξιος ἀγρευτῆρι
<opp. c. 1.115> πᾶσα γαληνιόωσα πανηματίοισι δρόμοισιν
<opp. c. 1.116> εἴαρι φυλλοτόκῳ καὶ φυλλορόῳ φθινοπώρῳ:
<opp. c. 1.117> ἔξοχα γὰρ τελέθουσι καὶ ἵπποις καὶ μερόπεσσι
<opp. c. 1.118> καὶ κυσὶν ὠμηστῇσι θέειν εὐκραέες ὧραι
<opp. c. 1.119> εἴαρι χρυσείῳ, κρυερῶν νεφέων ἐλατῆρι,
<opp. c. 1.120> ὁππότε ποντοπόροισι βατὴ πλώουσι θάλασσα,
<opp. c. 1.121> ἄργυφα τειναμένοισι λινοπτερύγων ὅπλα νηῶν:
<opp. c. 1.122> ὁππότε γαῖα βροτοῖσι φυτηκομέουσι γέγηθεν:
<opp. c. 1.123> ὁππότε καὶ καλύκεσσι καὶ ἄνθεσιν ἅμματα λύει:
<opp. c. 1.124> ἢ πάλιν ἐσχατίῃσιν ὀπωρινῇσι τροπῇσιν,
<opp. c. 1.125> ἡνίκα δῶμα τέθηλεν ὀπωρολόγοιο γεωργοῦ,
<opp. c. 1.126> καρπὸς ̓Αθηναίης λιπαρὴν ὅτε γαυλίδα πλήθει
<opp. c. 1.127> καὶ βότρυς ἡμερίδων θλίβων ἐπιλήνια χαίρει,
<opp. c. 1.128> σίμβλα μελισσάων ὅτε λείρια κηρία βρίθει.
<opp. c. 1.129> χείματι δ' ἐν μεσάτῳ μέσου ἤματος ἀγρώσσοιεν,
<opp. c. 1.130> εὖτέ τις ἐν δρυμοῖσιν ὑπὸ σπήλυγγι λιασθείς,
<opp. c. 1.131> κάρφεα λεξάμενός τε καὶ ὠκύμορον φλόγα νήσας,
<opp. c. 1.132> ἄγχι πυρὸς κλινθεὶς ὁπλίσσατο δόρπον ἀμορβός.
<opp. c. 1.133> ἐν δὲ θέρει χρειὼ φυγέειν φλογόεσσαν ἐνιπὴν
<opp. c. 1.134> ἄζαν τ' ἠελίου: κέλομαι δ' ἐπ' ἄεθλον ἱκάνειν
<opp. c. 1.135> πρώτῃ ὑπ' ἀμφιλύκῃ, ὅθ' ἑωθινὸν ἀγροιῶται
<opp. c. 1.136> ἱστοβοῆος ἔνερθεν ὑπ' εὐποίητον ἐχέτλην
<opp. c. 1.137> γειοτόμον δαμάλῃσιν ἐπιθύνουσιν ἄροτρον:
<opp. c. 1.138> ἢ πάλιν ἑσπερίῃσιν ὅτ' ἠέλιος ζυγὰ κλίνει,
<opp. c. 1.139> ὁππότε σημαίνουσιν ἑαῖς ἀγέλῃσι νομῆες,
<opp. c. 1.140> εὖτε καταστείχουσι ποτὶ σφετέρους πάλι σηκοὺς
<opp. c. 1.141> βριθόμεναι μαζούς τε καὶ οὔθατα κυκαίνουσαι:
<opp. c. 1.142> οἱ δ' ἀπὸ λαϊνέων ἄμοτον προθορόντες ἐναύλων
<opp. c. 1.143> πάντες ἑαῖσι φίλῃσι περισκαίρουσι τεκούσαις,
<opp. c. 1.144> ἀμφὶ μὲν εὐγλήνους δαμάλας βλοσυρώπεε μόσχω,
<opp. c. 1.145> αὐτὰρ ἐϋκραίρους ὄϊας περὶ βληχάδας ἀμνώ,
<opp. c. 1.146> μηκάδας αὖτ' ἐρίφω, καὶ φορβάδας ὠκέε πώλω.
<opp. c. 1.147> καὶ μὴν τόσσα φέροιντο ποτὶ κνημοὺς ξυλόχους τε
<opp. c. 1.148> ἐργοπόνοι κρατεροὶ θήρης ἐρικυδέος ὅπλα,
<opp. c. 1.149> ἔντεά τ' εὐθήροιο μέγα πνείοντα φόνοιο,
<opp. c. 1.150> ἄρκυας εὐστρεφέας τε λύγους ταναόν τε πάναγρον
<opp. c. 1.151> δίκτυά τε σχαλίδας τε βρόχων τε πολύστονα δεσμά,
<opp. c. 1.152> αἰχμὴν τριγλώχινα, σιγύνην εὐρυκάρηνον,
<opp. c. 1.153> ἁρπάλαγον κάμακάς τε καὶ εὔπτερον ὠκὺν ὀϊστόν,
<opp. c. 1.154> φάσγανα βουπλῆγάς τε λαγωοφόνον τε τρίαιναν,
<opp. c. 1.155> ἀγκυλίδας σκολιὰς μολιβοσφιγγέας τε κορώνας,
<opp. c. 1.156> σπαρτόδετον μήρινθον ἐΰπλεκτόν τε ποδάγρην,
<opp. c. 1.157> ἅμματά τε στάλικάς τε πολύγληνόν τε σαγήνην.
<opp. c. 1.158> ἵππους δ' εἰς θήρην μέγα κυδήεντας ἀγέσθων
<opp. c. 1.159> ἄρσενας: οὐ μόνον ὅττι χερείονές εἰσι πόδεσσι
<opp. c. 1.160> θηλύτεραι τελέειν δολιχὸν δρόμον ἐν ξυλόχοισιν,
<opp. c. 1.161> ἀλλ' ὅτ' ἀλεύασθαι χρειὼ φιλοδέμνιον ἦτορ
<opp. c. 1.162> ἵππων ὠκυπόδων, ἀπὸ δ' ἱππάδα τηλός' ἐρύκειν,
<opp. c. 1.163> ὄφρα κε μὴ χρεμέθωσι λιλαιόμεναι φιλότητος,
<opp. c. 1.164> καί τ' ἀΐοντες ἄδην κρυερὴν φύζανδε νέωνται
<opp. c. 1.165> νεβροὶ δορκαλίδες τε θοαὶ καὶ δειμαλέος πτώξ.
<opp. c. 1.166> ἵππων δ' αἰόλα φῦλα, τός' ἔθνεα μυρία φωτῶν,
<opp. c. 1.167> ὅσσα βροτοῖσι γένεθλα δεδασμένα σῖτον ἔδουσιν:
<opp. c. 1.168> ἀλλ' ἔμπης ἐρέω, τόσσοι μετὰ πᾶσι κραταιοὶ
<opp. c. 1.169> ὅσσοι θ' ἱππαλέοισιν ἀριστεύουσιν ὁμίλοις:
<opp. c. 1.170> Τυρσηνοί, Σικελοί, Κρῆτες, Μάζικες, ̓Αχαιοί,
<opp. c. 1.171> Καππαδόκαι, Μαῦροι, Σκυθικοί, Μάγνητες, ̓Επειοί,
<opp. c. 1.172> ̓́Ιονες, ̓Αρμένιοι, Λίβυες, Θρήϊκες, ̓Ερεμβοί.
<opp. c. 1.173> ἵππον δ' ἐν πάντεσσι πανέξοχον ἐφράσσαντο
<opp. c. 1.174> ἴδμονες ἱπποδρόμων καὶ βουκολίων ἐπίουροι,
<opp. c. 1.175> εἴδεσιν ὃς τοίοισιν ὅλον δέμας ἐστεφάνωται:
<opp. c. 1.176> βαιὸν ὑπέρ δειρῆφι μετήορον ὕψι κάρηνον
<opp. c. 1.177> ἀείροι, μέγας αὐτὸς ἐὼν περιηγέα γυῖα:
<opp. c. 1.178> ὕψι κάρα, νεάτην δὲ γένυν ποτὶ δειράδα νεύοι:
<opp. c. 1.179> εὐρὺ πέλοι φαιδρόν τε μεσόφρυον: ἐκ δ' ἄρα κόρσης
<opp. c. 1.180> ἀμφὶ μέτωπα τριχῶν πυκινοὶ σείοιντο κόρυμβοι:
<opp. c. 1.181> ὄμμα τορόν, πυρσωπόν, ἐπισκυνίοισι δαφοινόν:
<opp. c. 1.182> εὐρεῖαι ῥῖνες, στόμα δ' ἄρκιον, οὔατα βαιά:
<opp. c. 1.183> γυραλέη δειρή τελέθοι λασιαύχενος ἵππου,
<opp. c. 1.184> ὡς ὅτε χαιτήεσσα λόφον νεύει τρυφάλεια:
<opp. c. 1.185> πουλὺ πέλοι στέρνον, δολιχὸν δέμας, εὐρέα νῶτα,
<opp. c. 1.186> καὶ ῥάχις ἀμφίδυμος μέσον ἰσχία πιαίνουσα:
<opp. c. 1.187> ἐκ δὲ θέοι πολλὴ μετόπισθε τανύτριχος οὐρή:
<opp. c. 1.188> μηροὶ δ' εὐπαγέες, μυώδεες: αὐτὰρ ἔνερθεν
<opp. c. 1.189> ὀρθοτενεῖς δολιχοί τε ποδῶν περιηγέες αὐλοὶ
<opp. c. 1.190> καὶ μάλα λεπταλέοι: καὶ σαρκὶ λελειμμένα κῶλα,
<opp. c. 1.191> οἷα τανυκραίροισιν ἀελλοπόδεσς' ἐλάφοισι:
<opp. c. 1.192> καὶ σφυρὸν ἀγκλίνοιτο, θέοι δὲ περίδρομος ὁπλὴ
<opp. c. 1.193> ὕψι μάλ' ἐκ γαίης, πυκινή, κερόεσσα, κραταιή.
<opp. c. 1.194> τοῖός μοι βαίνοι κρατερὴν θήρειον ἐνυὼ
<opp. c. 1.195> θυμαίνων, συνάεθλος, ἀρήϊος, ὄβριμος ἵππος.
<opp. c. 1.196> Τυρσηνοὶ τοιοίδε καὶ ̓Αρμένιοι καὶ ̓Αχαιοὶ
<opp. c. 1.197> Καππαδόκαι τε κλυτοὶ Ταύρου πρόπαρ οἵ τε νέμονται.
<opp. c. 1.198> θαῦμα δὲ Καππαδόκεσσι μέγ' ἔδρακον ὠκυπόδεσσι:
<opp. c. 1.199> εἰσόκε μὲν νεογιλὸν ὑπὸ στομάτεσσιν ὀδόντα
<opp. c. 1.200> καὶ γλαγερὸν φορέουσι δέμας, τελέθους' ἀμενηνοί:
<opp. c. 1.201> κραιπνότεροι δὲ πέλουσιν, ὅσῳ μάλα γηράσκουσι.
<opp. c. 1.202> κείνους εἰς πόλεμον μεγαλήτορα θωρήσσοιο
<opp. c. 1.203> αἴθωνάς τ' ἐπὶ θῆρας: ἐπεὶ μάλα θαρσήεντες
<opp. c. 1.204> ὅπλοις ἀντιάαν, πυκινὴν ῥῆξαί τε φάλαγγα,
<opp. c. 1.205> θηρσί τ' ἐνυαλίοισιν ἐναντία δηρίσασθαι.
<opp. c. 1.206> πῶς μὲν γάρ τε μάχαισιν ἀρήϊος ἔκλυεν ἵππος
<opp. c. 1.207> ἦχον ἐγερσίμοθον δολιχῶν πολεμήϊον αὐλῶν;
<opp. c. 1.208> ἤ πῶς ἄντα δέδορκεν ἀκαρδαμύτοισιν ὀπωπαῖς
<opp. c. 1.209> αἰζηοῖσι λόχον πεπυκασμένον ὁπλίτῃσι,
<opp. c. 1.210> καὶ χαλκὸν σελαγεῦντα, καὶ ἀστράπτοντα σίδηρον,
<opp. c. 1.211> καὶ μάθεν εὖτε μένειν χρειώ, πότε δ' αὖτις ὀρούειν,
<opp. c. 1.212> καὶ μάθεν εἰσαΐειν κρατερῶν σύνθημα λοχαγῶν;
<opp. c. 1.213> πολλάκι καὶ δῆριν ἀνδρῶν ἐπελάσσατο πύργοις
<opp. c. 1.214> ἤρεμος ἀσπιδόεσσαν ὑπόπτερον, εὖτε βροτοῖσιν
<opp. c. 1.215> ἀσπὶς ὑπέρ κεφαλῆς ἐπικάρσιον ἀσπίδ' ἐρείδει,
<opp. c. 1.216> ὁππότ' ἐέλδονται δηΐων πόλιν ἐξαλαπάξαι,
<opp. c. 1.217> καὶ πεδίον τεύχουσι μετήορον, ἑπταβόειον,
<opp. c. 1.218> δαιδαλέον, πυκινόν, πολυόμφαλον, ἀντία δ' αἴγλη
<opp. c. 1.219> χαλκοῦ ἀποθρώσκει φαεθοντιάς, αἶψα δ' ὀπίσσω
<opp. c. 1.220> κλινομένης ἀκτῖνος ἀπαστράπτει πολὺς αἰθήρ.
<opp. c. 1.221> ἵπποις γὰρ περίαλλα φύσις πόρε τεχνήεσσα
<opp. c. 1.222> ἡμερίων κραδίην καὶ στήθεσιν αἰόλον ἦτορ:
<opp. c. 1.223> αἰὲν γινώσκουσιν ἐὸν φίλον ἡνιοχῆα
<opp. c. 1.224> καὶ χρεμέθουσιν ἰδόντες ἀγακλυτὸν ἡγεμονῆα
<opp. c. 1.225> καὶ πολέμοισι πεσόντα μέγα στενάχουσιν ἑταῖρον.
<opp. c. 1.226> ἵππος ἐν ὑσμίνῃ ῥῆξεν ποτὲ δεσμὰ σιωπῆς
<opp. c. 1.227> καὶ φύσιος θεσμοὺς ὑπερέδραμε καὶ λάβεν ἠχὴν
<opp. c. 1.228> ἀνδρομέην καὶ γλῶσσαν ὁμοίϊον ἀνθρώποισιν.
<opp. c. 1.229> ἵππος ἐνυαλίοιο Μακηδονίου βασιλῆος
<opp. c. 1.230> Βουκεφάλας ὅπλοισιν ἐναντία δηριάασκεν.
<opp. c. 1.231> ἵππος ἐπ' ἀνθερίκων ἔθεεν κούφοισι πόδεσσιν,
<opp. c. 1.232> ἄλλος ὑπὲρ πόντοιο, καὶ οὐ στεφάνην ἐδίηνεν.
<opp. c. 1.233> ἵππος ὑπὲρ νεφέων Χιμαροκτόνον ἤγαγε φῶτα,
<opp. c. 1.234> καὶ χρεμέθων ποτὲ πῶλος ὑφ' ἡνιόχοιο δόλοισι
<opp. c. 1.235> θήκατο τῶν Περσῶν ̓Ασιηγενέων βασιλῆα.
<opp. c. 1.236> ἔξοχα δ' αὖ τίουσι φύσιν: τὸ δὲ πάμπαν ἄπυστον
<opp. c. 1.237> ἐς φιλότητα μολεῖν, τὴν οὐ θέμις: ἀλλὰ μένουσιν
<opp. c. 1.238> ἄχραντοι μυσέων, καθαρῆς τ' ἐράουσι Κυθείρης.
<opp. c. 1.239> ἔκλυον ὡς προπάροιθε πολυκτεάνων τις ἀνάκτων
<opp. c. 1.240> καλὸν ἔχεν πεδίοις ἵππων ἀγελαῖον ὅμιλον:
<opp. c. 1.241> τοὺς πάντας μετέπειτα δαμασσαμένη προθελύμνους
<opp. c. 1.242> ἱππαλέη νοῦσος πρόλιπεν δύο, μητέρα μούνην
<opp. c. 1.243> καὶ μητρὸς φιλίης ὑπομάζιον εἰσέτι πῶλον.
<opp. c. 1.244> αὐτὰρ ἐπεὶ μέγας ἦν, πειρᾶτο σχέτλιος ἀνὴρ
<opp. c. 1.245> μητέρα παιδὸς ἑοῖο παρ' ἀγκοίνῃσι βαλέσθαι.
<opp. c. 1.246> τοὺς δ' ὡς οὖν ἐνόησεν ἀναινομένους φιλότητα
<opp. c. 1.247> καὶ γάμον ἀμφοτέροισιν ἀπώμοτον, αὐτίκ' ἔπειτα
<opp. c. 1.248> αἰνὰ τιτυσκόμενος δολίην ἐπὶ μῆτιν ὕφαινεν,
<opp. c. 1.249> ἐλπόμενος καλέειν γένος ἵπποισιν παλίνορσον.
<opp. c. 1.250> ἄμφω μέν πρώτιστα καλύψατο βυσσοδομεύων
<opp. c. 1.251> ἄλλοισιν ῥινοῖς: μετέπειτα δὲ χρῖσεν ἐλαίῳ
<opp. c. 1.252> πᾶν δέμας εὐώδει, κηώδεϊ: ἔλπετο γάρ δὴ
<opp. c. 1.253> ὀδμὴν ἡγήτειραν ἀμαλδῦναι φιλότητος:
<opp. c. 1.254> καὶ λάθεν, ὦ μάκαρες, ῥέζων κακά: καὶ τετέλεστο
<opp. c. 1.255> ξεῖνος, ἀπόπτυστος θάλαμος, στυγερώτατος ἵπποις,
<opp. c. 1.256> οἶος ἐν ἀνθρώποισιν ἐνυμφεύθη προπάροιθε
<opp. c. 1.257> Καδμεῖος γάμος αἰνὸς ἀλήμονος Οἰδιπόδαο.
<opp. c. 1.258> οἱ δ' ὅτε γυμνωθέντες ἑὴν ἄτην ἐνόησαν,
<opp. c. 1.259> λοξῇσίν τ' ἄθρησαν ἀνιάζοντες ὀπωπαῖς
<opp. c. 1.260> ἡ μὲν ἄρα τλήμων ἄγονον γόνον, αὐτὰρ ὅ γ' αἶψα
<opp. c. 1.261> αἰνόγαμος κακόλεκτρος ἀμήτορα μητέρα δειλήν,
<opp. c. 1.262> ὕψι μάλ' ἠέρθησαν, ἀμείλιχα φυσιόωντες,
<opp. c. 1.263> δεσμά τ' ἀπορρήξαντες ἴτην μεγάλα χρεμέθοντες,
<opp. c. 1.264> οἷα θεοὺς μάκαρας μαρτυρόμενοι κακότητος,
<opp. c. 1.265> ἀράς τ' εὐχόμενοι πολυπήμονι νυμφευτῆρι:
<opp. c. 1.266> ὀψὲ δὲ μυρόμενοί τε καὶ ἄσχετον ἀΐσσοντες,
<opp. c. 1.267> ἀντιπέρην πέτρῃσιν ἑὰς κεφαλὰς ἐλόωντες,
<opp. c. 1.268> ὀστὰ συνηλοίησαν, ἐὸν δ' ἀπὸ φέγγος ἄμερσαν
<opp. c. 1.269> αὐτοφόνοι, κλίναντες ἐπ' ἀλλήλοισι κάρηνα.
<opp. c. 1.270> ὧδε φάτις προτέροις κλέος ἵπποισιν μέγ' ἀείδει.
<opp. c. 1.271> ἵππων δ' ὅσσα γένεθλ' ἀτιτήλατο μυρίος αἶα,
<opp. c. 1.272> ὠκύτατοι Σικελοί, Λιλυβήϊον οἵτε νέμονται
<opp. c. 1.273> καὶ τρικάρηνον ὄρος ὅθι τοι σκέπας ̓Εγκελάδοιο
<opp. c. 1.274> πυρσοῖς αἰθερίοισιν ἐρευγομένοιο κεραυνοῦ
<opp. c. 1.275> Σικελικῆς Αἴτνης ἀνεκάχλασεν ἀέναον πῦρ.
<opp. c. 1.276> κραιπνότεροι Σικελῶν δέ παρ' Εὐφρήταο ῥέεθρα
<opp. c. 1.277> ̓Αρμένιοι Πάρθοι τε βαθυπλόκαμοι τελέθουσιν.
<opp. c. 1.278> ἀλλ' ἄρα καὶ Πάρθοισι μέγα προφέρουσιν ̓́Ιβηρες,
<opp. c. 1.279> ὠκυτέροισι πόδεσσι κροαίνοντες πεδίοιο.
<opp. c. 1.280> κείνοισιν τάχα μοῦνος ἐναντίον ἰσοφαρίζοι
<opp. c. 1.281> αἰετὸς αἰθερίοισιν ἐπιθύνων γυάλοισιν,
<opp. c. 1.282> ἢ κίρκος ταναῇσι τινασσόμενος πτερύγεσσιν,
<opp. c. 1.283> ἢ δελφὶς πολιοῖσιν ὀλισθαίνων ῥοθίοισι.
<opp. c. 1.284> τόσσον ̓́Ιβηρες ἔασι θοοὶ πόδας ἠνεμόεντας:
<opp. c. 1.285> ἀλλ' ὀλίγοι βαιοί τε μένος καὶ ἀνάλκιδες ἦτορ,
<opp. c. 1.286> καὶ δρόμον ἐν παύροισιν ἐλεγχόμενοι σταδίοισιν:
<opp. c. 1.287> εἴδεα δ' ἀγλαόμορφα κλυτὸν δέμας ἀμφιέσαντο,
<opp. c. 1.288> ὁπλὴν δ' οὐ κρατερήν, πηλότροφον, εὐρυπέδιλον.
<opp. c. 1.289> Μαύρων δ' αἰόλα φῦλα πολὺ προφέρουσιν ἁπάντων
<opp. c. 1.290> ἀμφὶ δρόμους ταναούς τε καὶ ἀμφὶ πόνους ἀλεγεινούς.
<opp. c. 1.291> καὶ Λίβυες μετὰ τοὺς δολιχὸν δρόμον ἐκτελέουσιν,
<opp. c. 1.292> ὅσσοι Κυρήνην πουλυψηφῖδα νέμονται.
<opp. c. 1.293> εἴδεα δ' ἀμφοτέροισιν ὁμοίια, πλὴν ὅσον αὖτε
<opp. c. 1.294> μείζονες εἰσιδέειν Λίβυες κρατεροὶ γεγάασιν,
<opp. c. 1.295> ἀλλὰ δέμας δολιχοί: πλευρῇσι γὰρ ἀμφὶς ἔχουσι
<opp. c. 1.296> τῶν ἄλλων πλέονα σπαθίην κτένα: τοὔνεκέν εἰσι
<opp. c. 1.297> πάσσονες εἰσιδέειν καὶ κρείσσονες ἰθὺς ὀρούειν,
<opp. c. 1.298> ἐσθλοὶ δ' ἠελίου φορέειν πυρόεσσαν ἐρωὴν
<opp. c. 1.299> καί τε μεσημβρινὴν δίψους δριμεῖαν ἐνιπήν.
<opp. c. 1.300> ἵπποι Τυρσηνοὶ δὲ καὶ ἄπλετα Κρήσια φῦλα
<opp. c. 1.301> ἀμφότερον κραιπνοί τε θέειν δολιχοί τε πέλονται.
<opp. c. 1.302> Μαύρων δ' ὠκύτεροι Σικελοί, Σικελῶν δέ τε Πάρθοι
<opp. c. 1.303> καὶ χαροποὶ τελέθουσι καὶ ἔξοχον αἰγλήεντες,
<opp. c. 1.304> καὶ μοῦνοι μίμνουσι μέγα βρύχημα λέοντος.
<opp. c. 1.305> ἦ γάρ τοι θήρεσσιν ἐπ' ἄλλοις ἄλλα γένεθλα
<opp. c. 1.306> ἵππων ἄρμενα πολλὰ τά τοι φράζουσιν ὀπωπαί.
<opp. c. 1.307> στικτοπόδεσς' ἐλάφοις κυανώπεας ὁπλίζοιο,
<opp. c. 1.308> ἄρκτοισι γλαυκούς, καὶ πορδαλίεσσι δαφοινούς,
<opp. c. 1.309> αἴθωνας δ' ἵππους πυριλαμπέας ἀμφὶ σύεσσιν,
<opp. c. 1.310> αὐτὰρ ἐριγλήνους χαροποὺς χαροποῖσι λέουσι.
<opp. c. 1.311> κάλλεϊ δ' ἐν πάντεσσι πέλει πανυπείροχος ἵππος
<opp. c. 1.312> Νησαῖος, τὸν ἄγουσιν ἐρικτέανοι βασιλῆες:
<opp. c. 1.313> καλὸς ἰδεῖν, ἀταλός τε φέρειν ἐϋπείθεϊ δεσμῷ:
<opp. c. 1.314> βαιὸς μὲν κεφαλήν, πολλὸς δὲ βαθύτριχα δειρήν,
<opp. c. 1.315> κυδιόων ἑκάτερθε μελιχρύσοισιν ἐθείραις.
<opp. c. 1.316> ναὶ μὴν ἄλλο γένεθλον ἐπήρατον ὠπήσαιο
<opp. c. 1.317> στικτόν, ἀρίζηλον, τοὺς ὤρυγγας καλέουσιν,
<opp. c. 1.318> ἢ ὅτι καλλικόμοισιν ἐν οὔρεσιν ἀλδήσκουσιν,
<opp. c. 1.319> ἢ ὅτι πάγχυ θέλους' ἐπὶ θηλυτέρῃσιν ὀρούειν.
<opp. c. 1.320> δοιὰ δ' ἐπ' ὠρύγγων τελέθει πολυανθέα κάλλη:
<opp. c. 1.321> τοὶ μὲν γὰρ δειρὴν καλλίτριχά τ' εὐρέα νῶτα
<opp. c. 1.322> γεγράφαται δολιχῇσιν ἐπήτριμα ταινίῃσι,
<opp. c. 1.323> τίγριες οἷα θοοί, κραιπνοῦ Ζεφύροιο γενέθλη:
<opp. c. 1.324> τοὶ δ' ἄρ' ἐϋτροχάλοισι περίδρομα δαιδάλλονται
<opp. c. 1.325> σφραγῖσιν πυκινῇσιν ὁμοίϊα πορδαλίεσσι:
<opp. c. 1.326> τοὺς ἔτι νηπιάχους γράψαν τεχνήμονες ἄνδρες
<opp. c. 1.327> αἰθομένῳ χαλκῷ ταναὴν τρίχα πυρσεύοντες.
<opp. c. 1.328> δηθάκι δ' ἄλλα βροτοὶ πανεπίφρονα μητίσαντο,
<opp. c. 1.329> πῶλον ἐπιγράψαι καὶ νηδύϊ μητρὸς ἐόντα.
<opp. c. 1.330> ὢ πόσση κραδίη, πόσση μερόπεσσι πέλει φρήν.
<opp. c. 1.331> ἔρξαν ὅπως ἐθέλουσι: θέσαν πολυειδέος ἵππους,
<opp. c. 1.332> μητρὸς ἔτι γλαγερῇσι περισχομένους λαγόνεσσιν.
<opp. c. 1.333> ὁππότε θηλυτέρην γὰρ ἕλῃ φιλοτήσιος ὁρμὴ
<opp. c. 1.334> ἵππον τ' ἐγγὺς ἰόντα κλυτὸν μεγαλήτορα μίμνῃ,
<opp. c. 1.335> δὴ τότε δαιδάλλουσι πόσιν καλόν: ἀμφὶ δὲ πάντῃ
<opp. c. 1.336> πᾶν δέμας εὐστίκτοισι περὶ χροιῇσι γράφουσι,
<opp. c. 1.337> καὶ ποτὶ λέκτρον ἄγουσιν ἐπ' ἀγλαΐῃ κομόωντα.
<opp. c. 1.338> ὡς δέ τις ἠϊθέων ὑπὸ νυμφοκόμοισι γυναιξὶν
<opp. c. 1.339> εἵμασιν ἀργεννοῖσι καὶ ἄνθεσι πορφυρέοισι
<opp. c. 1.340> στεψάμενος, πνείων τε Παλαιστίνοιο μύροιο,
<opp. c. 1.341> ἐς θάλαμον βαίνησιν ὑμὴν ὑμέναιον ἀείδων:
<opp. c. 1.342> ὣς ἵππον σπέρχοντα γαμήλιά τε χρεμέθοντα,
<opp. c. 1.343> πρόσθεν ἑῆς ἀλόχοιο κλυτὸν πόσιν ἀφριόωντα,
<opp. c. 1.344> δηρὸν ἐρητύουσι φίλης λελιημένον εὐνῆς:
<opp. c. 1.345> ὀψέ δέ τοι μεθιᾶσιν ἐπήρατον ἐς φιλότητα:
<opp. c. 1.346> ἡ δ' ὑποκυσαμένη πολυανθέα γείνατο παῖδα,
<opp. c. 1.347> νηδύϊ μὲν πόσιος γόνιμον θορὸν ἀείρασα,
<opp. c. 1.348> δεξαμένη μορφὴν δὲ πολύχροον ὀφθαλμοῖσι.
<opp. c. 1.349> τοῖά νυ κἀκεῖνοι, τοῖσιν δόνακες μεμέληνται,
<opp. c. 1.350> μησάσθην πυκινοῖσι νοήμασιν ἰξευτῆρες,
<opp. c. 1.351> ὁππότε δαιδάλλουσι πεληϊάδεσσι νεοσσούς:
<opp. c. 1.352> εὖτε γὰρ ἐς φιλότητα θοαὶ τρήρωνες ἴωσι,
<opp. c. 1.353> μιγνύμεναι στομάτεσσι βαρυφθόγγοις ἀλόχοισι,
<opp. c. 1.354> δὴ τότε μῆτιν ὕφαινε κλυτὴν τιθασοτρόφος ἀνήρ,
<opp. c. 1.355> ἄγχι δὲ θηλυτέρῃσιν ἐθήκατο δαίδαλα πολλὰ
<opp. c. 1.356> εἵματα πορφύρεα: ταὶ δὲ κλιδὸν ὄσσε βαλοῦσαι
<opp. c. 1.357> θυμὸν ἰαινόμεναι τίκτους' ἁλιπόρφυρα τέκνα.
<opp. c. 1.358> ναὶ μὴν ὧδε Λάκωνες ἐπίφρονα μητίσαντο
<opp. c. 1.359> αἷσι φίλαις ἀλόχοις, ὅτε γαστέρα κυμαίνουσι:
<opp. c. 1.360> γράψαντες πινάκεσσι πέλας θέσαν ἀγλαὰ κάλλη,
<opp. c. 1.361> τοὺς πάρος ἀστράψαντας ἐν ἡμερίοισιν ἐφήβους,
<opp. c. 1.362> Νιρέα καί Νάρκισσον ἐϋμμελίην θ' ̔Υάκινθον,
<opp. c. 1.363> Κάστορά τ' εὐκόρυθον καὶ ̓Αμυκοφόνον Πολυδεύκην,
<opp. c. 1.364> ἠϊθέους τε νέους, τοί τ' ἐν μακάρεσσιν ἀγητοί,
<opp. c. 1.365> Φοῖβον δαφνοκόμην καὶ κισσοφόρον Διόνυσον:
<opp. c. 1.366> αἱ δ' ἐπιτέρπονται πολυήρατον εἶδος ἰδοῦσαι,
<opp. c. 1.367> τίκτουσίν τε καλοὺς ἐπὶ κάλλεϊ πεπτηυῖαι.
<opp. c. 1.368> τόσσα μὲν ἀμφ' ἵπποισιν: ἀτὰρ κατάβηθι, φίλη φρήν,
<opp. c. 1.369> οἶμον ἐπὶ σκυλάκων: τόσσοι δ' ἐπὶ πᾶσι κύνεσσιν
<opp. c. 1.370> ἔξοχ' ἀρίζηλοι, μάλα τ' ἀγρευτῆρσι μέλονται,
<opp. c. 1.371> Παίονες, Αὐσόνιοι, Κᾶρες, Θρήϊκες, ̓́Ιβηρες,
<opp. c. 1.372> ̓Αρκάδες, ̓Αργεῖοι, Λακεδαιμόνιοι, Τεγεῆται,
<opp. c. 1.373> Σαυρομάται, Κελτοί, Κρῆτες, Μάγνητες, ̓Αμοργοί,
<opp. c. 1.374> ὅσσοι τ' Αἰγύπτοιο πολυψαμάθοισιν ἐπ' ὄχθαις
<opp. c. 1.375> βουκολίων οὖροι, Λοκροί, χαροποί τε Μολοσσοί.
<opp. c. 1.376> εἰ δέ νύ τοι κεράσαι φίλον ἔπλετο δοιὰ γένεθλα,
<opp. c. 1.377> εἴαρι μὲν πρώτιστα λέχος πόρσυνε κύνεσσιν:
<opp. c. 1.378> εἴαρι γὰρ μᾶλλον φιλοτήσια μέμβλεται ἔργα
<opp. c. 1.379> θηρσί τε καὶ σκυλάκεσσι καὶ οὐλομένοισι δράκουσιν
<opp. c. 1.380> ἠερίοις τ' ὄρνισι καὶ εἰναλίοις νεπόδεσσιν.
<opp. c. 1.381> εἴαρι μὲν χολόεντος ἔχις πεφορυγμένος ἰοῦ
<opp. c. 1.382> ἷκτο λέχος ποτὶ θῖνα θαλασσαίης ἀλόχοιο:
<opp. c. 1.383> εἴαρι πόντος ὅλος δὲ περισμαραγεῖ Κυθερείῃ
<opp. c. 1.384> καὶ νέποδες γαμέοντες ἐπιφρίσσουσι γαλήνῃ:
<opp. c. 1.385> εἴαρι καὶ τρήρωνες ἐπιθύνουσι πελείαις,
<opp. c. 1.386> ἵπποι δ' ἀγραύλοις ἐπὶ φορβάσιν ὁπλίζονται,
<opp. c. 1.387> ταῦροι δ' ἀγροτέρας ἐπὶ πόρτιας ὁρμαίνουσι,
<opp. c. 1.388> καὶ κτίλοι εἱλικόεντες ἐν εἴαρι μηλοβατεῦσι,
<opp. c. 1.389> καὶ κάπροι πυρόεντες ἐπαιχμάζουσι σύεσσι,
<opp. c. 1.390> καὶ χίμαροι λασίῃσιν ἐφιππεύουσι χιμαίραις:
<opp. c. 1.391> καὶ δ' αὐτοῖς μερόπεσσιν ἐν εἴαρι μᾶλλον ἔρωτες:
<opp. c. 1.392> εἴαρι γὰρ πάνδημος ἐπιβρίθει Κυθέρεια.
<opp. c. 1.393> ἔθνεα σοὶ δὲ κυνῶν θαλαμηπολέοντι μελέσθω
<opp. c. 1.394> ἄρμενά τ' ἀλλήλοισιν ἐοικότα τ' ἔξοχα φῦλα.
<opp. c. 1.395> ̓Αρκάδας ̓Ηλείοις ἐπιμίσγεο, Παίοσι Κρῆτας,
<opp. c. 1.396> Κᾶρας Θρηϊκίοις, Τυρσηνὰ γένεθλα Λάκωσι,
<opp. c. 1.397> Σαρματικόν τε πόσιν φορέοις πρὸς ̓Ιβηρίδα νύμφην.
<opp. c. 1.398> ὧδε μὲν εὖ κεράσειας: ἀτὰρ πολὺ φέρτατα πάντων
<opp. c. 1.399> φῦλα μένειν μονόφυλα, τὰ δ' ἔξοχα τεκμήραντο
<opp. c. 1.400> ἄνδρες ἐπακτῆρες: τὰ δὲ μυρία φῦλα πέλονται,
<opp. c. 1.401> τῶν ἀμόθεν μορφαί τε καὶ εἴδεα τοῖα πελέσθω.
<opp. c. 1.402> μηκεδανόν, κρατερὸν δέμας ἄρκιον, ἠδὲ κάρηνον
<opp. c. 1.403> κοῦφον, ἐΰγληνον: κυαναὶ στίλβοιεν ὀπωπαί:
<opp. c. 1.404> κάρχαρον ἐκτάδιον τελέθοι στόμα: βαιὰ δ' ὕπερθεν
<opp. c. 1.405> οὔατα λεπταλέοισι περιστέλλοιθ' ὑμένεσσι:
<opp. c. 1.406> δειρὴ μηκεδανή, καὶ στήθεα νέρθε κραταιά,
<opp. c. 1.407> εὐρέα: τὼ πρόσθεν δέ τ' ὀλιζοτέρω πόδες ἔστων:
<opp. c. 1.408> ὀρθοτενεῖς κώλων ταναοὶ δολιχήρεες ἱστοί:
<opp. c. 1.409> εὐρέες ὠμοπλάται, πλευρῶν ἐπικάρσια ταρσά:
<opp. c. 1.410> ὀσφύες εὔσαρκοι, μὴ πίονες: αὐτὰρ ὄπισθε
<opp. c. 1.411> στρυφνή τ' ἐκτάδιός τε πέλοι δολιχόσκιος οὐρή.
<opp. c. 1.412> τοῖοι μὲν ταναοῖσιν ἐφοπλίζοιντο δρόμοισι
<opp. c. 1.413> δόρκοις ἠδ' ἐλάφοισιν ἀελλοπόδῃ τε λαγωῷ.
<opp. c. 1.414> Θοῦροι δ' αὖθ' ἕτεροι, τοῖσιν μενεδήϊος ἀλκή,
<opp. c. 1.415> ὅσσοι καὶ ταύροισιν ἐπέχραον ἠϋγενείοις
<opp. c. 1.416> καὶ σύας ὑβριστῆρας ἐπαΐξαντες ὄλεσσαν:
<opp. c. 1.417> ὅσσοι μηδὲ λέοντας ἑοὺς τρείουσιν ἄνακτας,
<opp. c. 1.418> ζατρεφέες, πρώνεσσιν ἐοικότες ἀκρολόφοισι:
<opp. c. 1.419> σιμότεροι μὲν ἔασι προσώπατα, δεινὰ δ' ὕπερθε
<opp. c. 1.420> νεύει ἐπισκυνίοισι μεσόφρυα, καὶ πυρόεντες
<opp. c. 1.421> ὀφθαλμοὶ χαροπαῖσιν ὑποστίλβοντες ὀπωπαῖς:
<opp. c. 1.422> ῥινὸς ἅπας λάσιος: κρατερὸν δέμας: εὐρέα νῶτα:
<opp. c. 1.423> κραιπνοὶ δ' οὐ τελέθουσιν, ἀτὰρ μένος ἐνδόθι πολλόν,
<opp. c. 1.424> καὶ σθένος ἄφραστον, καθαρόν, καὶ θυμὸς ἀναιδής.
<opp. c. 1.425> ἐς μέν νυν θήρην ὁπλίζεο τοῖα γένεθλα
<opp. c. 1.426> αἰχμητῶν σκυλάκων, τοὶ κνώδαλα πάντα δίενται.
<opp. c. 1.427> χροιαὶ δ' ἀργενναί τε κακαὶ μάλα κυάνεαί τε:
<opp. c. 1.428> οὔτε γὰρ ἠελίοιο φέρειν μένος ὦκα δύνανται
<opp. c. 1.429> οὔτε νιφοβλήτοιο μένος πολυχειμέρου ὥρης.
<opp. c. 1.430> κεῖνοι δ' ἐν πάντεσσιν ἀριστεύουσι κύνεσσι,
<opp. c. 1.431> τοῖς ἴκελαι μορφαὶ μάλα θήρεσιν ὠμηστῇσι,
<opp. c. 1.432> μηλοφόνοισι λύκοις ἢ τίγρεσιν ἠνεμοέσσαις
<opp. c. 1.433> ἢ καὶ ἀλωπήκεσσι θοαῖσί τε πορδαλίεσσιν
<opp. c. 1.434> ἢ ὁπόσοι Δήμητρι πανείκελον εἶδος ἔχουσι
<opp. c. 1.435> σιτόχροοι: μάλα γάρ τε θοοὶ κρατεροί τε πέλονται.
<opp. c. 1.436> εἰ δέ νύ τοι πινυτὴ σκυλακοτροφίη μεμέληται,
<opp. c. 1.437> μήποτ' ἀμέλγεσθαι σκύλακας νεοθηλέϊ μαζῷ
<opp. c. 1.438> αἰγῶν ἢ προβάτων, μηδ' οἰκιδίῃσι κύνεσσιν:
<opp. c. 1.439> ἦ γάρ τοι νωθροί τε καὶ οὐτιδανοὶ βαρύθοιεν:
<opp. c. 1.440> ἀλλ' ἐλάφων ἤ που μαζῷ τιθασοῖο λεαίνης
<opp. c. 1.441> ἤ που δορκαλίδων ἤ νυκτιπόροιο λυκαίνης:
<opp. c. 1.442> ὧδε γὰρ ἂν κρατερούς τε καὶ ὠκέας ἔξοχα θείης,
<opp. c. 1.443> εἰδομένους αὐτῇσι γαλακτοφόροισι τιθήναις.
<opp. c. 1.444> αὐτὰρ νηπιάχοισιν ἐπ' οὐνόματα σκυλάκεσσι
<opp. c. 1.445> βαιὰ τίθει, θοὰ πάντα, θοὴν ἵνα βάξιν ἀκούῃ.
<opp. c. 1.446> ἵπποισι κρατεροῖσι δ' ὁμήθεες ἀγρευτῆρσιν
<opp. c. 1.447> ἐξέτι νηπιάχων ἔστων, μερόπεσσί τε πᾶσιν
<opp. c. 1.448> ἠθάδιοι φίλιοί τε, μόνοισι δὲ θήρεσιν ἐχθροί.
<opp. c. 1.449> μηδ' ὑλάαν ἐθέλοιεν: ἐπεὶ μάλα θηρευτῆρσι
<opp. c. 1.450> σιγὴ τέθμιός ἐστι, πανέξοχα δ' ἰχνευτῆρσιν.
<opp. c. 1.451> εἴδεα δὲ στιβίης δυσδερκέος ἔπλετο δισσά,
<opp. c. 1.452> ἀνδρῶν ἠδὲ κυνῶν: μέροπες μὲν ἄρ' αἰολόβουλοι
<opp. c. 1.453> ὄμμασι τεκμήραντο καὶ ἐφράσσαντο κέλευθα:
<opp. c. 1.454> μυξωτῆρσι κύνες δὲ πανίχνια σημήναντο.
<opp. c. 1.455> ναὶ μὴν ἀνθρώποισι πέλει περιδέξιος ὥρη
<opp. c. 1.456> χειμερίη, στείβουσί τ' ἀμοχθήτοισιν ὀπωπαῖς,
<opp. c. 1.457> οὕνεκα καὶ νιφετοῖσι γεγραμμένα πάνθ' ἅμ' ὁρᾶται
<opp. c. 1.458> καὶ πηλοῖσι μένει τετυπασμένα εἴκελα ταρσῷ.
<opp. c. 1.459> ἐχθρὸν ἔαρ δὲ κύνεσσι, φίλον δὲ πέλει φθινόπωρον:
<opp. c. 1.460> εἴαρι γὰρ βοτάνῃσιν ἄδην ποιητρόφος αἶα
<opp. c. 1.461> ἄνθεσι πληθύει τε πολύπνοος, ἀμφὶ δὲ πάντῃ
<opp. c. 1.462> εὐστέφανοι λειμῶνες ἀνήροτα πορφύρουσι,
<opp. c. 1.463> καὶ πᾶσαν στιβέεσσιν ἐϋρρίνοισι κύνεσσιν
<opp. c. 1.464> ὀσμὴν πρεσβεύτειραν ἀμαλδύνουσιν ἄρουραι:
<opp. c. 1.465> αὐτὰρ ἐν εὐκάρπῳ γλυκεροσταφύλῳ φθινοπώρῳ
<opp. c. 1.466> ποῖαι καὶ βοτάναι καί τ' ἄνθεα γηράσκουσι,
<opp. c. 1.467> γυμνὴ δὲ σκυλάκεσσι μένει θήρειος ἀϋτμή.
<opp. c. 1.468> ἔστι δέ τι σκυλάκων γένος ἄλκιμον ἰχνευτήρων,
<opp. c. 1.469> βαιόν, ἀτὰρ μεγάλης ἀντάξιον ἔμμεν' ἀοιδῆς:
<opp. c. 1.470> τοὺς τράφεν ἄγρια φῦλα Βρετανῶν αἰολονώτων:
<opp. c. 1.471> αὐτὰρ ἐπικλήδην σφὰς ̓Αγασσαίους ὀνόμηναν.
<opp. c. 1.472> τῶν ἤτοι μέγεθος μὲν ὁμοίϊον οὐτιδανοῖσι
<opp. c. 1.473> λίχνοις οἰκιδίοισι τραπεζήεσσι κύνεσσι,
<opp. c. 1.474> γυρόν, ἀσαρκότατον, λασιότριχον, ὄμμασι νωθές,
<opp. c. 1.475> ἀλλ' ὀνύχεσσι πόδας κεκορυθμένον ἀργαλέοισι
<opp. c. 1.476> καὶ θαμινοῖς κυνόδουσιν ἀκαχμένον ἰοφόροισι:
<opp. c. 1.477> ῥίνεσι δ' αὖτε μάλιστα πανέξοχός ἐστιν ̓Αγασσεὺς
<opp. c. 1.478> καὶ στιβίῃ πανάριστος: ἐπεὶ καὶ γαῖαν ἰόντων
<opp. c. 1.479> ἴχνιον εὑρέμεναι μέγα δὴ σοφός, ἀλλὰ καὶ αὐτὴν
<opp. c. 1.480> ἴδμων ἠερίην μάλα σημήνασθαι ἀϋτμήν.
<opp. c. 1.481> καί τις ἐπακτήρων πειρηθῆναι σκυλακήων
<opp. c. 1.482> ἱμείρων, προπάροιθε πυλάων αἰπεινάων
<opp. c. 1.483> ἢ νέκυν ἢ ζώοντα φέρει παλάμῃσι λαγωόν:
<opp. c. 1.484> ἑρπύζει δὲ πάροιθε παραιβαδὸν ἀτραπιτοῖο,
<opp. c. 1.485> πρῶτα μὲν ἰθεῖαν, μετέπειτα δὲ δοχμὸν ἐλαύνων,
<opp. c. 1.486> λαιῇ, δεξιτερῇ, σκολιὴν ὁδὸν ἀμφὶς ἑλίσσων:
<opp. c. 1.487> ἀλλ' ὅτε δὴ μάλα πολλὸν ἀπ' ἄστεος ἠδὲ πυλάων
<opp. c. 1.488> ἔλθῃ, δὴ τότε βόθρον ὀρυξάμενος κατέθαψε:
<opp. c. 1.489> νοστήσας δ' ἐπὶ ἄστυ παλίσσυτος αὐτίκ' ἀγινεῖ
<opp. c. 1.490> ἀτραπιτοῖο πέλας κύνα μέρμερον: αὐτὰρ ὅγ' αἶψα
<opp. c. 1.491> ὠρίνθη, φριμάᾳ τε λαγωείης ὑπ' ἀϋτμῆς:
<opp. c. 1.492> ἴχνια μαστεύει δὲ κατὰ χθονός, οὐδὲ μάλ' εὑρεῖν
<opp. c. 1.493> ἱμείρων δύναται: μάλα δ' ἀσχαλόων ἀλάληται.
<opp. c. 1.494> ὡς δ' ὅτε τις κούρη δέκατον περὶ μῆνα σελήνης
<opp. c. 1.495> πρωτοτόκος λοχίῃσιν ὑπ' ὠδίνεσσι τυπεῖσα
<opp. c. 1.496> λύσατο μὲν πλοκάμους, λῦσεν δ' ἀπὸ δαίδαλα μαζῶν,
<opp. c. 1.497> ἠδ' ἀχίτων δειλή τε καὶ ἀκρήδεμνος ἐοῦσα
<opp. c. 1.498> στρωφᾶται πάντῃ κατὰ δώματα καὶ μογέουσα
<opp. c. 1.499> ἄλλοτε μὲν πρόδομον μετανίσσεται, ἄλλοτε δ' αὖτε
<opp. c. 1.500> ἐς λέχος ἰθύει, ποτὲ δ' ἐν κονίῃσι ῥιφεῖσα
<opp. c. 1.501> κωκύει ῥοδαλῇσιν ἐπισμήχουσα παρειαῖς:
<opp. c. 1.502> ὣς ὅ γε, θυμοβόροισιν ἀνιάζων ὀδύνῃσι,
<opp. c. 1.503> τῇ καὶ τῇ θύει τε καὶ ἑξείης ἐρεείνει
<opp. c. 1.504> πάντα λίθον καὶ πάντα λόφον καὶ πᾶσαν ἀταρπὸν
<opp. c. 1.505> δένδρεά θ' ἡμερίδας τε καὶ αἱμασιὰς καὶ ἀλωάς.
<opp. c. 1.506> ἀλλ' ὁπότ' ἴχνεος ὀψὲ διηερίοιο τυχήσῃ,
<opp. c. 1.507> καγχαλάᾳ κνυζεῖ τε κεχαρμένος, οἷά τε τυτθαὶ
<opp. c. 1.508> σκιρτεῦσιν δαμάλαι περὶ πόρτιας οὐθατοέσσας:
<opp. c. 1.509> ὣς καὶ τῷ μάλα θυμὸς ἐχήρατο, σευόμενος δὲ
<opp. c. 1.510> εἱλεῖται σκολιοῖσιν ἐπεμβεβαὼς πεδίοισιν:
<opp. c. 1.511> οὐδ' ἀπό μιν πλάγξαις, οὐδ' εἰ μάλα τηλόθ' ἐλαύνοις,
<opp. c. 1.512> ἰθύει δ' ἀπρὶξ γλυκερῆς δεδραγμένος ὀδμῆς,
<opp. c. 1.513> εἰσόκε τέρμα πόνοιο καὶ εἰς βαλβῖδα περήσῃ.
<opp. c. 1.514> εἰ δέ μιν ὁπλίσσειας ἀθηρήτοισι λαγωοῖς,
<opp. c. 1.515> λάθρη μὲν πελάει, κατὰ δ' ἴχνιον ἴχνος ἐρείδει,
<opp. c. 1.516> βαιὸς ὑφ' ἡμερίσιν κεκαλυμμένος ἢ καλάμῃσιν,
<opp. c. 1.517> οἷά τε ληϊστὴρ ἐρίφων κλόπος, ὅστε νομῆα
<opp. c. 1.518> ὑπνώοντα πέλας δεδοκημένος ἤρεμος ἕρπει.
<opp. c. 1.519> ἀλλ' ὅτε δὴ λόχμῃσι λαγωείῃσι πελάσσῃ,
<opp. c. 1.520> ῥίμφ' ἔθορεν, τόξῳ ἐναλίγκιος ἠὲ δράκοντι
<opp. c. 1.521> συρικτῇ, τὸν ὄρινεν ἑῆς πάρος ἀτρεμέοντα
<opp. c. 1.522> ἰοδόκου χειῆς ἀμαλητόμος ἤ τις ἀροτρεύς.
<opp. c. 1.523> ὣς ὅ γε καγχαλόων ὠκὺς θόρεν: ἢν δὲ τυχήσῃ,
<opp. c. 1.524> ῥεῖά μιν ὀξυτέροισι δαμασσάμενος ὀνύχεσσι
<opp. c. 1.525> καὶ γενύεσσιν ἑλὼν φόρτον μέγαν ἀντιάσειεν:
<opp. c. 1.526> ὦκα φέρει μογέων τε βαρυνόμενός τε πελάζει.
<opp. c. 1.527> οἵη δ' ἐκ ληΐοιο φέρει θέρος ἀμητοῖο
<opp. c. 1.528> βριθομένη πυρῷ τε μετ' αὔλιον εἶσιν ἀπήνη,
<opp. c. 1.529> τὴν δ' ἐσιδόντες ὄρουσαν ἀολλέες ἀγροιῶται,
<opp. c. 1.530> πρόπροθι δ' ἀντήσαντες ὁ μὲν κύκλοισιν ἐρείδει,
<opp. c. 1.531> ἄλλος ὑπερτερίην, ὁ δ' ἄρ' ἄξονα βουσὶν ἀρήγων:
<opp. c. 1.532> εἰς αὖλιν δὲ μολόντες ἐλύσανθ' ἱστοβοῆα,
<opp. c. 1.533> ταῦροι δ' ἱδρώοντες ἀνέπνευσαν καμάτοιο,
<opp. c. 1.534> θυμὸς δ' ἠπεδανοῦ μέγ' ἐχήρατο βουπελάταο:
<opp. c. 1.535> ὣς ὁ μὲν ἱκνεῖται φόρτον γενύεσσιν ἀγινῶν.
<opp. c. 1.536> αὐτὰρ ὅ γ' ἀντιάᾳ κεχαρημένος ὠκὺς ἐπακτήρ,
<opp. c. 1.537> ἄμφω δ' ἀείρας ἀπὸ μητέρος ὑψόθι γαίης,
<opp. c. 1.538> κόλποισιν θέτο θῆρα καὶ αὐτὸν θηροφονῆα.
<opp. c. 2.1> εἰ δ' ἄγε μοι, Ζηνὸς θύγατερ, καλλίσφυρε Φοίβη,
<opp. c. 2.2> παρθένε χρυσομίτρη, δίδυμον γένος ̓Απόλλωνι,
<opp. c. 2.3> εἰπέμεναι μερόπων τίς ἀγασθενέων θ' ἡρώων
<opp. c. 2.4> σῆς ἀπὸ χειρὸς ἄειρε μεγακλέα δήνεα θήρης.
<opp. c. 2.5> ἀμφὶ πόδας Φολόης ἀνεμώδεος ἄγρια φῦλα
<opp. c. 2.6> θηρομιγῆ, μερόπων μὲν ἐπ' ἰξύας, ἰξυόφιν δὲ
<opp. c. 2.7> ἵππων ἡμιβρότων, ἐπιδόρπιον εὕρετο θήρην.
<opp. c. 2.8> ἐν μερόπεσσι δὲ πρῶτος ὁ Γοργόνος αὐχέν' ἀμέρσας,
<opp. c. 2.9> Ζηνὸς χρυσείοιο πάϊς κλυτός, εὕρετο Περσεύς:
<opp. c. 2.10> ἀλλὰ ποδῶν κραιπνῇσιν ἀειρόμενος πτερύγεσσι
<opp. c. 2.11> καὶ πτῶκας καὶ θῶας ἐλάζυτο καὶ γένος αἰγῶν
<opp. c. 2.12> ἀγροτέρων δόρκους τε θοοὺς ὀρύγων τε γένεθλα
<opp. c. 2.13> ἠδ' αὐτῶν ἐλάφων στικτῶν αἰπεινὰ κάρηνα.
<opp. c. 2.14> ἱππαλέην δ' ἄγρην ὁ φαεσφόρος εὕρετο Κάστωρ:
<opp. c. 2.15> καὶ τοὺς μὲν κατέπεφνεν ἐπίσκοπον ἰθὺς ἄκοντι
<opp. c. 2.16> βαλλόμενος, τοὺς δ' αὖτε: θοοῖς ἵπποισιν ἐλαύνων
<opp. c. 2.17> θῆρας ἕλε ξυνοχῇσι μεσημβρινοῖο δρόμοιο.
<opp. c. 2.18> πρὸς δὲ μόθους θηρῶν κύνας ὥπλισε καρχαρόδοντας
<opp. c. 2.19> διογενὴς πρῶτος Λακεδαιμόνιος Πολυδεύκης:
<opp. c. 2.20> καὶ γὰρ πυγμαχίῃσι λυγροὺς ἐναρίξατο φῶτας
<opp. c. 2.21> καὶ σκυλάκεσσι θοαῖς βαλίους ἐδαμάσσατο θῆρας.
<opp. c. 2.22> ἔξοχα δ' ἐν σταδίοισιν ὀρειοτέροισι μόθοισιν
<opp. c. 2.23> Οἰνείδης ἤστραψεν ἐνυάλιος Μελέαγρος.
<opp. c. 2.24> ἄρκυας αὖτε βρόχους τε καὶ ἀγκύλα δίκτυα πρῶτος
<opp. c. 2.25> ̔Ιππόλυτος μερόπεσσιν ἐπακτήρεσσιν ἔφηνε.
<opp. c. 2.26> Σχοινῆος πρώτη δὲ κλυτὴ θυγάτηρ ̓Αταλάντη
<opp. c. 2.27> θηρσὶ φόνον πτερόεντα συηβόλος εὕρετο κούρη.
<opp. c. 2.28> νυκτερίους δὲ δόλους, νυχίην πανεπίκλοπον ἄγρην,
<opp. c. 2.29> ̓Ωρίων πρώτιστος ἐμήσατο κερδαλεόφρων.
<opp. c. 2.30> τόσσοι μὲν θήρης κρατεροὶ πάρος ἡγεμονῆες.
<opp. c. 2.31> πολλοὺς δ' αὖ μετόπισθεν ἔρως ἐδαμάσσατο δριμύς:
<opp. c. 2.32> οὐ γάρ τις κέντροισι δαμεὶς ἄγρης ἐρατεινῆς
<opp. c. 2.33> αὖθις ἑκὼν λείψειεν: ἔχει δέ μιν ἄσπετα δεσμά.
<opp. c. 2.34> οἷος μὲν γλυκὺς ὕπνος ἐπ' ἄνθεσιν εἴαρος ὥρῃ,
<opp. c. 2.35> οἵη δ' αὖτε θέρευς γλυκερὴ σπήλυγγι χαμεύνη,
<opp. c. 2.36> οἵη δ' ἐν σκοπέλοισιν ἐπακτήρεσσι πάσασθαι
<opp. c. 2.37> τερπωλή: πόσση δὲ χάρις κείνοισιν ὀπηδεῖ
<opp. c. 2.38> δρεπτομένοις αὐτοῖσι μελιχρῆς ἄνθος ὀπώρης:
<opp. c. 2.39> ψυχρὸν δ' ἐξ ἄντροιο προχεύμενον ἄργυφον ὕδωρ
<opp. c. 2.40> οἷον κεκμηῶσι ποτὸν γλυκερόν τε λοετρόν:
<opp. c. 2.41> οἷα δ' ἐνὶ ξυλόχοις κεχαρισμένα δῶρα φέρουσιν
<opp. c. 2.42> ἐν γλυκεροῖς ταλάροισι παρ' αἰπολίοισι νομῆες.
<opp. c. 2.43> ἀλλ' ἄγε δὴ ταύρων ζηλήμονα πάγχυ γενέθλην
<opp. c. 2.44> πρῶτον ἀείδωμεν καὶ μυρίον ἔξοχα νεῖκος
<opp. c. 2.45> οἷον ὑπὲρ θαλάμοιο πανάγρια δηρίσαντο.
<opp. c. 2.46> εἷς βασιλεὺς ἀγέληφι τυραννεύων ὄχ' ἄριστος
<opp. c. 2.47> βαιοτέροις ταύροις καὶ θηλυτέρῃσιν ἀνάσσει:
<opp. c. 2.48> πέφρικεν δ' ἀγέλη κεραὸν μέγαν ἡγεμονῆα:
<opp. c. 2.49> αἱ δ' αὖτε τρομέουσιν ἑὸν πόσιν ἀγριόωντα,
<opp. c. 2.50> ὁππότε μυκήσαιτ', ἄγριοι βόες: ἀλλ' ὅτ' ἐπ' ἄλλῳ
<opp. c. 2.51> ταῦρος ἀποκρινθεὶς ἀγέλης, πλατὺν αὐχένα τείνας,
<opp. c. 2.52> οἶος ἴῃ, κἀκεῖνος ἄναξ σφετέροισιν ἀνάσσων,
<opp. c. 2.53> δὴ τότ' ἐπ' ἀμφοτέροισιν ὑπέρβιος ἵστατ' ἐνυώ.
<opp. c. 2.54> πρῶτα μὲν ἀντίπρωρον ἐς ἀλλήλους ὁρόωντες
<opp. c. 2.55> ἄγρια θυμαίνοντι χόλῳ μέγα παιφάσσουσι
<opp. c. 2.56> καὶ πυρόεν πνείουσι καὶ ἀμῶνται ποσὶ γαῖαν,
<opp. c. 2.57> οἷα κονιόμενοι: προκαλίζονται δ' ἑκάτερθεν,
<opp. c. 2.58> ὀξέα κεκλήγοντες ἐνυαλίοισιν ἀϋταῖς:
<opp. c. 2.59> αὐτὰρ ἐπεὶ σάλπιγξαν ἐφ' ὑσμίνην ἀλεγεινήν,
<opp. c. 2.60> ἄσχετον ἀΐσσουσιν, ἑοῖσι δ' ἄφαρ κεράεσσι
<opp. c. 2.61> πᾶν δέμας ἀλλήλοισιν ἀμοιβαδὶς οὐτάζουσιν.
<opp. c. 2.62> οἷα δ' ἐνὶ πτολέμῳ βυθίῳ, ὅτε ναυμάχος ̓́Αρης
<opp. c. 2.63> δῆριν ἀείρηται, δοιαὶ πανυπείροχα νῆες,
<opp. c. 2.64> στράπτουσαι θαμινοῖσιν ἐναντίον ὁπλίτῃσιν,
<opp. c. 2.65> ἀντίβιον πρώρῃσι μετωπαδὸν ἐγχρίμπτονται,
<opp. c. 2.66> σπερχόμεναι πνοιῇ τε λάβρῳ παλάμηφι τε ναυτῶν:
<opp. c. 2.67> ἔντεσι χαλκείοις δὲ περιβρέμεται κτύπος ἀνδρῶν
<opp. c. 2.68> νηῶν τ' ἀγνυμένων: στένεται δ' ὅλος οἴδματι Νηρεύς:
<opp. c. 2.69> τοῖος καὶ ταύροισιν ἐς αἰθέρα δοῦπος ἱκάνει,
<opp. c. 2.70> θεινόντων ἄμοτον καὶ θεινομένων κεράεσσιν,
<opp. c. 2.71> εἰσόκε δή τις ἕλῃσι φίλην ἑτεραλκέα νίκην.
<opp. c. 2.72> αὐτὰρ ὅ γ' οὔτι φέρει δοῦλον ζυγόν: δἰδόμενος δὲ
<opp. c. 2.73> καὶ βαρέα στενάχων ἐπὶ δάσκιον ἤλυθεν ὕλην:
<opp. c. 2.74> οἶος δ' ἐν σκοπέλοισι περιπλομένων ἐνιαυτῶν
<opp. c. 2.75> φέρβετ' ὀρειαύλοισιν ἀποσταδὸν ἐν ξυλόχοισιν,
<opp. c. 2.76> οἶά τις ἀθλεύων: βριαρὸν δ' ὅτε κάρτος ἴδηται
<opp. c. 2.77> καὶ σθένος ἀμφήριστον, ἀνέκραγεν αὐτίκ' ὄρεσφιν:
<opp. c. 2.78> αὐτὰρ ὅγ' ἀντήϋσεν: ἐπεσμαράγησε δὲ δρυμών:
<opp. c. 2.79> ἀλλ' ὅτε θαρσήσειε κραταιοτέρῃσιν ἀϋταῖς,
<opp. c. 2.80> δή ῥα τότ' ἐξ ὀρέων ἐπὶ δήϊον εὐθὺς ἱκάνει,
<opp. c. 2.81> ῥεῖα δ' ἕλεν: φορβαῖς γὰρ ἑὸν δέμας ἐξήσκησε
<opp. c. 2.82> τηλόθ' ἐνὶ δρυμοῖσι σθενοβλαβέος Κυθερείης.
<opp. c. 2.83> εἴδεα πολλὰ πέλει δὲ καὶ ἤθεα μυρία ταύροις.
<opp. c. 2.84> Αἰγύπτου μὲν ἔασι παρ' ὄχθαις ἀγλαοκάρποις
<opp. c. 2.85> Νείλου πυροφόροιο πολυσχιδέος ποταμοῖο
<opp. c. 2.86> χιόνεοι χροιήν, μέγεθος πάντων ὄχ' ἄριστοι:
<opp. c. 2.87> φαίης κεν κατὰ γαῖαν ἴμεν βαθυτέρμονα νῆα
<opp. c. 2.88> ἤπια δὲ φρονέουσι καὶ ἠθάλεοι μερόπεσσιν,
<opp. c. 2.89> ὅττι βροτοὶ δ' ἐνέπουσιν, ἐνηέες ἐξανέχονται.
<opp. c. 2.90> οἱ Φρύγιοι χροιὴν μὲν ἀριπρεπέες τελέθουσι,
<opp. c. 2.91> ξανθοί τε φλογεροί τε: βαθεῖαι δ' αὐχένι σάρκες:
<opp. c. 2.92> σφαιρωτὸς δ' ἐφύπερθε μετήορος ὕψι κόρυμβος.
<opp. c. 2.93> ξείνη δ' ἐν κεράεσσι φύσις κείνοισι τέτυκται:
<opp. c. 2.94> οὐ γάρ τοι κρατερῇσιν ὑπὲρ κεφαλῆφι πέπηγε,
<opp. c. 2.95> κλίνουσιν δὲ κέρατα καὶ ἀγκλίνους' ἑκάτερθε.
<opp. c. 2.96> μώνυχες ̓Αόνιοι, στικτὸν γένος, οἰοκέρωτες,
<opp. c. 2.97> ἔκ τε μέσου κέρας αἰνὸν ἐπαντέλλουσι μετώπου.
<opp. c. 2.98> ̓Αρμενίοις δίδυμον μὲν ἀτὰρ κέας εἱλικόμορφον
<opp. c. 2.99> αἰχμῇσιν, μέγα πῆμα, παλίστροφον ἠέρτηται.
<opp. c. 2.100> οἱ Σύριοι ταῦροι δέ, Χεροννήσοιο γένεθλα,
<opp. c. 2.101> αἰπεινὴν τοὶ Πέλλαν ἐΰκτιτον ἀμφινέμονται,
<opp. c. 2.102> αἴθωνες, κρατεροί, μεγαλήτορες, εὐρυμέτωποι,
<opp. c. 2.103> ἄγραυλοι, σθεναροί, κερααλκέες, ἀγριόθυμοι,
<opp. c. 2.104> μυκηταί, βλοσυροί, ζηλήμονες, εὐρυγένειοι:
<opp. c. 2.105> ἀλλ' οὐ πιαλέοι δέμας ἀμφιλαφὲς βαρύθουσιν,
<opp. c. 2.106> οὐδὲ πάλιν λιπόσαρκοι ἑὸν δέμας ἀδρανέουσιν:
<opp. c. 2.107> ὧδε θεῶν κλυτὰ δῶρα κερασσάμενοι φορέουσιν,
<opp. c. 2.108> ἀμφότερον κραιπνοί τε θέειν σθεναροί τε μάχεσθαι:
<opp. c. 2.109> κεῖνοι, τοὺς φάτις ἔσκε Διὸς γόνον ̔Ηρακλῆα
<opp. c. 2.110> καρτερόν ἀθλεύοντ' ἀγέμεν πάρος ἐξ ̓Ερυθείης,
<opp. c. 2.111> ὁππότ' ἐπ' ̓Ωκεανῷ δηρίσατο Γηρυονῆϊ
<opp. c. 2.112> καἰ κτάνεν ἐν σκοπιῇσιν: ἐπεὶ πόνον ἄλλον ἔμελλεν
<opp. c. 2.113> οὐχ ̔́Ηρῃ τελέειν οὐδ' Εὐρυσθῆος ἐνιπαῖς,
<opp. c. 2.114> ̓Αρχίππῳ δ' ἑτάρῳ, Πέλλης ἡγήτορι δίης.
<opp. c. 2.115> ἦ γάρ τοι προπάροιθε παραὶ πόδας ̓Εμβλωνοῖο
<opp. c. 2.116> πᾶν πεδίον πελάγιζεν: ἐπεὶ πολὺς αἰὲν ̓Ορόντης
<opp. c. 2.117> ἵετ' ἐπειγόμενος, χαροποῦ δ' ἐπελήθετο πόντου,
<opp. c. 2.118> δαιόμενος Νύμφης κυανώπιδος ̓Ωκεανίνης:
<opp. c. 2.119> δήθυνεν δὲ πάγοισι, κάλυπτε δ' ἐρίσπορον αἶαν
<opp. c. 2.120> οὔτι θέλων προλιπεῖν δυσέρωτα πόθον Μελιβοίης.
<opp. c. 2.121> οὔρεσί τ' ἀμφότερωθε περίδρομος ἐστεφάνωτο
<opp. c. 2.122> τειναμένοις ἑκάτερθεν ἐπ' ἀλλήλοισι κάρηνα:
<opp. c. 2.123> ἤϊεν ἀντολίηθε Διόκλειον δέμας αἰπύ,
<opp. c. 2.124> ἐκ δ' ἄρα δυσμάων λαιὸν κέρας ̓Εμβλωνοῖο,
<opp. c. 2.125> αὐτὸς δ' ἐν μεσάτοισιν ἐπαιγίζων πεδίοισιν,
<opp. c. 2.126> αἰὲν ἀεξόμενος καὶ τείχεος ἐγγὺς ὁδεύων,
<opp. c. 2.127> χέρσον ὁμοῦ καὶ νῆσον, ἐμὴν πόλιν, ὕδασι χεύων.
<opp. c. 2.128> τοὔνεκεν αὐτίκ' ἔμελλε Διὸς γόνος ἀμφοτέροισι
<opp. c. 2.129> νάματα μετρήσειν ῥοπάλῳ καὶ χερσὶ κραταιαῖς,
<opp. c. 2.130> ὕδατα δ' ἐκ πεδίοιο διακριδὸν ἰθύνεσθαι
<opp. c. 2.131> εὐπλοκάμου λίμνης ἠδ' εὐτροχάλου ποταμοῖο.
<opp. c. 2.132> ἔρξε δὲ πουλὺν ἄεθλον, ἐπεὶ στεφάνην διέκερσεν
<opp. c. 2.133> ἀμφιβόλων ὀρέων, λῦσεν δ' ἄπο λάϊνα δεσμά,
<opp. c. 2.134> καὶ ποταμὸν προέηκεν ἐρευγόμενον προμολῇσιν,
<opp. c. 2.135> ἄσχετα κυμαίνοντα καὶ ἄγρια μορμύροντα,
<opp. c. 2.136> ἴθυνεν δ' ἐπὶ θῖνας: ὁ δ' ἔβραχεν ἠπύτα πόντος
<opp. c. 2.137> καὶ Συρίου κονάβησε μέλαν δέμας αἰγιαλοῖο.
<opp. c. 2.138> οὐ τοίω γ' ἑκάτερθε πολυσμαράγοιο θαλάσσης
<opp. c. 2.139> ἀντιπόρω ποταμὼ καταβαίνετον ὕδατι λάβρῳ:
<opp. c. 2.140> ἔνθεν μὲν Βορέαο τεμὼν ἀργῆτα χαλινὰ
<opp. c. 2.141> ἂν Σκυθίην ̓́Ιστρος λέλακεν μέγα πάντοθε πάντῃ,
<opp. c. 2.142> συρόμενος κρημνοῖσι καὶ ὑδατοπλήγεσιν ἄκραις:
<opp. c. 2.143> τῇ δ' αὖτ' ἐκ Λιβύης ἱερὸν ῥόον Αἰγύπτοιο
<opp. c. 2.144> ἀμφί ἑ ῥηγνύμενον τρομέει ταναηχέτα πόντος.
<opp. c. 2.145> ὣς ποταμὸς κελάρυζε μέγας περὶ θῖνας ̓Ορόντης
<opp. c. 2.146> σμερδαλέον μύκημα: πελώρια δ' ἴαχον ἀκταὶ
<opp. c. 2.147> δεχνύμεναι κόλποισι νεήλυδος οἶδμα θαλάσσης:
<opp. c. 2.148> γαῖα δ' ἀνέπνευσεν μελανόχροος, οὐθατόεσσα,
<opp. c. 2.149> κύματος ἐξαναδῦσα, νέον πέδον ̔Ηρακλῆος.
<opp. c. 2.150> πάντῃ δ' εἰσέτι νῦν σταχυηκομέουσιν ἄρουραι,
<opp. c. 2.151> πάντῃ δ' ἔργα βοῶν θαλερὰς βέβριθεν ἀλωὰς
<opp. c. 2.152> Μεμνόνιον περὶ νηόν, ὅθ' ̓Ασσύριοι ναετῆρες
<opp. c. 2.153> Μέμνονα κωκύουσι, κλυτὸν γόνον ̓Ηριγενείης,
<opp. c. 2.154> ὅν ποτε Πριαμίδῃσιν ἀμυνέμεναι πελάσαντα
<opp. c. 2.155> θαρσαλέος πόσις ὦκα δαμάσσατο Δηϊδαμείης.
<opp. c. 2.156> ἀλλὰ τὰ μὲν κατὰ κόσμον ἀείσομεν εὐρέα κάλλη
<opp. c. 2.157> πάτρης ἡμετέρης ἐρατῇ Πιμπληΐδι μολπῇ:
<opp. c. 2.158> νῦν δὲ παλίντροπος εἶμι κλυτὴν θήρειον ἀοιδήν.
<opp. c. 2.159> ἔστιν ἀμαιμάκετον φονίοις ταύροισι γένεθλον,
<opp. c. 2.160> τοὺς καλέουσι Βίσωνας: ἐπεὶ πάτρης τελέθουσι
<opp. c. 2.161> Βιστονίδος Θρῄκης: ἀτὰρ ἔλλαχον εἴδεα τοῖα:
<opp. c. 2.162> φρικαλέην χαίτην μὲν ἐπωμαδὸν αἰθύσσουσιν
<opp. c. 2.163> αὐχέσι πιαλέοισι καὶ ἀμφ' ἀταλοῖσι γενείοις:
<opp. c. 2.164> οἷά τε λαχνήεντες ἀριπρεπὲς εἶδος ἔχουσι
<opp. c. 2.165> ξανθοκόμαι, βλοσυροί, θηρῶν μεδέοντε λέοντες:
<opp. c. 2.166> ὀξεῖαι κεράων δὲ πυριγλώχινες ἀκωκαὶ
<opp. c. 2.167> χαλκείοις γναμπτοῖσιν ἐπείκελοι ἀγκίστροισιν:
<opp. c. 2.168> ἀλλ', οὐχ ὡς ἑτέροισιν, ἐναντίον ἀλλήλοισι
<opp. c. 2.169> νεύουσι στυγερῶν κεράων ἐπικάρσιον αἰχμαί,
<opp. c. 2.170> ὕπτια δ' εἰσορόωντα πρὸς αἰθέρα φοίνια κέντρα.
<opp. c. 2.171> τοὔνεκεν, ὁππότε δή τιν' ἐπιχρίμψωσι κιχόντες
<opp. c. 2.172> ἢ βροτὸν ἤ τινα θῆρα, μετήορον ἀείρουσι.
<opp. c. 2.173> γλῶσσα δὲ τοῖς στεινὴ μὲν ἀτὰρ τρηχεῖα μάλιστα,
<opp. c. 2.174> οἷα σιδηροβόροιο πέλει τέχνασμα σιδήρου:
<opp. c. 2.175> γλώσσῃ δ' αἱμάσσοντες ἀπὸ χρόα λιχμάζουσι.
<opp. c. 2.176> ναὶ μὴν ὠκυπόδων ἐλάφων γένος ἔτραφεν αἶα
<opp. c. 2.177> εὐκέραον, μεγαλωπόν, ἀριπρεπές, αἰολόνωτον,
<opp. c. 2.178> στικτόν, ἀρίζηλον, ποταμηπόρον, ὑψικάρηνον,
<opp. c. 2.179> πιαλέον νώτοις καὶ λεπταλέον κώλοισιν:
<opp. c. 2.180> οὐτιδανὴ δειρὴ καὶ βαιοτάτη πάλιν οὐρή:
<opp. c. 2.181> τετράδυμοι ῥῖνες, πίσυρες πνοιῇσι δίαυλοι:
<opp. c. 2.182> ἀβληχρὴ κραδίη καὶ θυμὸς ἔσωθεν ἄναλκις,
<opp. c. 2.183> καὶ κωφαὶ κεράων αἰχμαὶ τόσον ἀντέλλουσιν:
<opp. c. 2.184> οὔ ποτε γὰρ κεφαλῆφιν ἐναντία δηρίσαιντο,
<opp. c. 2.185> οὐ θηρσὶ κρατεροῖς, οὐκ ἀργαλέοισι κύνεσσιν,
<opp. c. 2.186> οὐδ' αὐτοῖς δειλοῖς λασιοκνήμοισι λαγωοῖς.
<opp. c. 2.187> τρηχὺς δ' αὖτ' ἐλάφοισιν ἔρως πολλή τ' ̓Αφροδίτη
<opp. c. 2.188> καὶ θυμὸς ποτὶ λέκτρον ἀναιθόμενος πρόπαν ἦμαρ,
<opp. c. 2.189> οἷον ἀειθούροισιν ἀλεκτρυόνεσσι μαχηταῖς
<opp. c. 2.190> πᾶσίν τ' ἀνθοκόμοις πτεροείμοσιν οἰωνοῖσι.
<opp. c. 2.191> κεύθουσιν λαγόνεσσι δ' ὑπ' αὐτὴν ἔνδοθι νηδὺν
<opp. c. 2.192> ἀμφιδύμους ὁλκούς: τοὺς εἴ κέ τις ἀμήσειεν,
<opp. c. 2.193> αὐτίκα θῆλυν ἔθηκε, πρόπαν δ' ἀπέρευσε καρήνων
<opp. c. 2.194> ὀξύκομον κεράων πολυδαίδαλον αἰόλον ἔρνος.
<opp. c. 2.195> οὐ μὲν ἄρ' εἰς εὐνὴν γάμιος νόμος οἷά τε θηρσὶ
<opp. c. 2.196> τοῖς ἄλλοις, ξεῖνοι δὲ πόθοι κείνοισι μέλονται:
<opp. c. 2.197> οὔτε γὰρ ἑσταότες παρὰ τέμπεσιν ἀγρονόμοισιν,
<opp. c. 2.198> οὔτ' ἄρα κεκλιμένοι χθαμαλοῖσιν ἐπ' ἄνθεσι ποίης
<opp. c. 2.199> θηλυτέραις ἐλάφοισιν ὁμιλαδὸν εὐνάζονται,
<opp. c. 2.200> ἀλλὰ ποσὶ κραιπνοῖσι θέων ἐκίχανε θέουσαν:
<opp. c. 2.201> φεύγουσαν μάρπτει δὲ καὶ ἀγκὰς ἔχει παράκοιτιν:
<opp. c. 2.202> ἀλλ' οὐδ' ὣς παρέπεισε: φέρουσα πόσιν δ' ἐπὶ νώτου
<opp. c. 2.203> ἐμμενέως φεύγει, παναμείλιχον ἦτορ ἔχουσα:
<opp. c. 2.204> αὐτὰρ ὅ γ' ἑσπόμενος δισσοῖς λαιψηρὰ πόδεσσιν
<opp. c. 2.205> οὐ μεθίησι πόθον, γαμίους δ' ἐτελέσσατο θεσμούς.
<opp. c. 2.206> ἀλλ' ὅτε δὴ μετόπισθε περιπλομένῃσι σελήναις
<opp. c. 2.207> θηλυτέρη τίκτει, τρίβον ἀνθρώπων ἀλεείνει,
<opp. c. 2.208> οὕνεκεν ἀτραπιτοὶ μερόπων θήρεσσι βέβηλοι.
<opp. c. 2.209> ἔξοχα δ' ἐν θήρεσσιν ἐπ' ἀγλαΐῃ κομόωσιν
<opp. c. 2.210> ἄρσενες εὐκέραοι, πολυδαίδαλον ἔρνος ἔχοντες:
<opp. c. 2.211> ἦ γὰρ ἐϋσχιδέων κεράων ὥρησι πεσόντων,
<opp. c. 2.212> βόθρον μὲν κατὰ γαῖαν ὀρυξάμενοι κατέθαψαν,
<opp. c. 2.213> ὄφρα κε μή τις ἕλῃσιν ἐπ' αὔλακος ἀντιβολήσας:
<opp. c. 2.214> κεύθονται δ' αὐτοὶ πυμάτοις λασίοισί τε θάμνοις,
<opp. c. 2.215> αἰδόμενοι θήρεσσι καρήατα τοῖα φανῆναι,
<opp. c. 2.216> γυμνά, τά τοι προπάροιθε μετήορον ἀείροντο.
<opp. c. 2.217> ἀμφίβιοι δ' ἔλαφοι: καὶ γὰρ τραφερὴν πατέουσι
<opp. c. 2.218> καὶ πόντον περόωσιν, ὁμόστολον ἀλλήλοισι
<opp. c. 2.219> ναυτιλίην πλώοντες, ὅτ' ἐξανύουσι θάλασσαν:
<opp. c. 2.220> πρόσθε μὲν εἷς ἐλάφοισιν ἐπὶ στίχας ἡγεμονεύει,
<opp. c. 2.221> οἷα κυβερνητὴρ μεθέπων οἰήϊα νηός:
<opp. c. 2.222> τῷ δ' ἕτερος κατὰ νῶτον ἐρειδόμενος μετόπισθε
<opp. c. 2.223> δειρὴν ἠδὲ κάρηνον ὁμαρτεῖ ποντοπορεύων:
<opp. c. 2.224> ἄλλος δ' ἄλλον ἔπειτα φέρων τέμνουσι θάλασσαν.
<opp. c. 2.225> ἀλλ' ὅτε νηχόμενον κάματος πρώτιστον ἕλῃσι,
<opp. c. 2.226> στοῖχον ὁ μὲν προλιπὼν ἔμολεν ποτὶ τέρμα φάλαγγος,
<opp. c. 2.227> παύσατο δ' ἀγκλινθεὶς ἑτέρῳ βαιὸν καμάτοιο:
<opp. c. 2.228> ἄλλος δ' αὖτ' οἴηκας ἔχων ἐπὶ πόντον ὁδεύει:
<opp. c. 2.229> πάντες δὲ πλώοντες, ἀμοιβαδὶς ἡγεμονῆες,
<opp. c. 2.230> ποσσὶ μὲν οἷα πλάταισιν ἐρέσσουσιν μέλαν ὕδωρ,
<opp. c. 2.231> ὕψι δ' ἀνίσχονται κεράων πολυήρατον εἶδος,
<opp. c. 2.232> οἷά τε λαίφεα νηὸς ἐπιτρέψαντες ἀήταις.
<opp. c. 2.233> ἔχθος δ' ἀλλήλοισιν ἀνάρσιον αἰὲν ἔχουσι
<opp. c. 2.234> πᾶν ὀφίων ἐλάφων τε γένος, πάντῃ δ' ἐρεείνει
<opp. c. 2.235> οὔρεος ἐν βήσσῃς ἔλαφος θρασὺν ἑρπηστῆρα.
<opp. c. 2.236> ἀλλ' ὅτ' ἴδῃ στροφάλιγξιν ὑφαινόμενον δολιχῇσιν
<opp. c. 2.237> ἴχνος ὀφιόνεον, μέγα καγχαλόων ἀφικάνει
<opp. c. 2.238> ἆσσον φωλειοῦ, ῥῖνας δ' ἐπεθήκατο χειῇ,
<opp. c. 2.239> πνοιῇσι λάβρῃσιν ἐφελκόμενος ποτὶ δῆριν
<opp. c. 2.240> ἑρπετὸν οὐλόμενον: τὸν δ' οὐκ ἐθέλοντα μάχεσθαι
<opp. c. 2.241> ἆσθμα βιησάμενον μυχάτης ἐξείρυσεν εὐνῆς:
<opp. c. 2.242> αἶψα γὰρ εἴσιδεν ἐχθρόν, ἐς αἰθέρα θ' ὑψός' ἀείρει
<opp. c. 2.243> λευγαλέην δειρήν: λευκοὺς δ' ὑπέσηρεν ὀδόντας,
<opp. c. 2.244> ὀξέα πεφρίκοντας: ἐπικροτέει δὲ γένειον
<opp. c. 2.245> πυκνοῖς φυσιόων συρίγμασιν ἰοφόρος θήρ.
<opp. c. 2.246> αὐτίκα δ' αὖτ' ἔλαφος, καὶ μειδιόωντι ἐοικώς,
<opp. c. 2.247> δαιτρεύει στομάτεσσιν ἐτώσια δηριόωντα,
<opp. c. 2.248> καί μιν ἑλισσόμενον περὶ γούνασιν ἀμφί τε δειρὴν
<opp. c. 2.249> ἐμμενέως δάπτει: κατὰ δὲ χθονὶ πολλὰ κέχυνται
<opp. c. 2.250> λείψανα παιφάσσοντα καὶ ἀσπαίροντα φόνοισι.
<opp. c. 2.251> καί κε τάχ' οἰκτείρειας ἀπηνέα περ μάλ' ἐόντα
<opp. c. 2.252> ὠμηστῆρα ῥιφέντα πολυτμήτοισι φόνοισι.
<opp. c. 2.253> ἱπποβότου Λιβύης δ' ἐπὶ τέρμασι πουλὺς ἀλᾶται
<opp. c. 2.254> ἄσπετος οὐλόμενος στρατὸς αἰόλος ἑρπηστήρων:
<opp. c. 2.255> ἀλλ' ὅτε δὴ κλινθεὶς ἔλαφος ψαμαθώδεσιν ἄκραις
<opp. c. 2.256> οἶος ἔῃ, τῷδ' αὐτίκ' ἐπέσσυτο πάντοθεν ἐχθρὸς
<opp. c. 2.257> ἑσμὸς ἀπειρεσίων ὀφίων στυγεραί τε φάλαγγες
<opp. c. 2.258> ἰοτόκοι: ῥινῷ δὲ πικροὺς ἐνέρεισαν ὀδόντας,
<opp. c. 2.259> ἅψεα πάντ' ἐλάφοιο περισταδὸν ἀμφιχυθέντες:
<opp. c. 2.260> οἱ μὲν γάρ τ', ἐφύπερθεν ἐπιστρέψαντε κάρηνον,
<opp. c. 2.261> ὀφρύας ἠδὲ μέτωπον ἐνιπρίουσι γένυσσιν,
<opp. c. 2.262> οἱ δ' ἄρα λεπταλέην δειρὴν καὶ στέρνον ἔνερθε
<opp. c. 2.263> καὶ λαγόνας νηδύν τε διὰ στόμα δαιτρεύουσιν,
<opp. c. 2.264> ἄλλοι δ' αὖθ' ἑκάτερθε περὶ πλευρῇσιν ἔχονται,
<opp. c. 2.265> μηροὺς δ' αὖθ' ἕτεροι καὶ νῶτον ὕπερθε νέμονται,
<opp. c. 2.266> ἄλλος δ' ἄλλοθεν ἐχθρὰ πεπαρμένος ᾐώρηται.
<opp. c. 2.267> αὐτὰρ ὁ παντοίῃσι περιπληθὴς ὀδύνῃσι
<opp. c. 2.268> πρῶτα μὲν ἐκφυγέειν ἐθέλει κραιπνοῖσι πόδεσσιν,
<opp. c. 2.269> ἀλλ' οὐ κάρτος ἔχει: τοῖός μιν ἀθέσφατος ὄχλος
<opp. c. 2.270> αἰόλος ἀμφιέπει δυσπαίπαλος ἑρπηστήρων.
<opp. c. 2.271> δὴ τότε δὴ βαρύθων ἔστη κρατερῆς ὑπ' ἀνάγκης,
<opp. c. 2.272> δάπτει δὲ στομάτεσσιν ἀπείριτα δήϊα φῦλα
<opp. c. 2.273> βεβρυχὼς ὀδύνῃσιν: ἐπιστροφάδην δ' ἑκάτερθεν
<opp. c. 2.274> οὐδὲν ἀλευόμενον γένος ἑρπετόεν κεραΐζει.
<opp. c. 2.275> κεῖνοι δ' οὐ μεθιᾶσι, διολλύμενοι δὲ μένουσιν,
<opp. c. 2.276> ἄτροπον ἦτορ ἔχοντες ἀναιδείῃσι νόοιο:
<opp. c. 2.277> καὶ τοὺς μὲν γενύεσσι διέσχισε, τοὺς δὲ πόδεοσι
<opp. c. 2.278> καὶ χηλῇσιν ὄλεσσε, ῥέει δ' ἐπὶ γαῖαν ἀτέρμων
<opp. c. 2.279> ἰχὼρ αἱματόεις ὀφίων ἄπο: γυῖα δὲ θηρῶν
<opp. c. 2.280> ἅψεά θ' ἡμίβρωτα κατὰ χθονὸς ἀσπαίρουσιν:
<opp. c. 2.281> ἄλλα δ' ἐνὶ πλευρῇς θλίβει πάλιν ἡμιδάϊκτα:
<opp. c. 2.282> καὶ φθίμενοι γὰρ ἔχουσιν ἔτι κρατεροῖσιν ὀδοῦσι,
<opp. c. 2.283> ῥινῷ δ' ἐμπεφυῶτα καρήατα μοῦνα μέμυκεν.
<opp. c. 2.284> αὐτὰρ ὁ γινώσκων θεόθεν τόπερ ἔλλαχε δῶρον,
<opp. c. 2.285> πάντῃ μαστεύει δνοφερὸν ποταμοῖο ῥέεθρον:
<opp. c. 2.286> κεῖθεν καρκινάδας δὲ φίλαις γενύεσσι δαμάσσας
<opp. c. 2.287> φάρμακον αὐτοδίδακτον ἔχει πολυπήμονος ἄτης:
<opp. c. 2.288> αἶψα δὲ πικράων μὲν ἐπὶ χθόνα λείψανα θηρῶν
<opp. c. 2.289> ἐξέπεσεν ῥινοῖο παραὶ πόδας αὐτοκύλιστα,
<opp. c. 2.290> ὠτειλαὶ δ' ἑκάτερθεν ἐπιμύουσιν ὀδόντων.
<opp. c. 2.291> ζώει δ' αὖτ' ἔλαφος δηρὸν χρόνον: ἀτρεκέως δὲ
<opp. c. 2.292> ἀνθρώπων γενεή μιν ἐφήμισε τετρακόρωνον.
<opp. c. 2.293> ἄλλους δ' αὖ καλέουσι βροτοὶ πάλιν εὐρυκέρωτας:
<opp. c. 2.294> πάντ' ἔλαφοι τελέθουσι, φύσιν κεράων δ' ἐφύπερθεν,
<opp. c. 2.295> οἵην τοὔνομα θηρσὶ κατηγορέει, φορέουσι.
<opp. c. 2.296> τοὺς δ' ἄρα κικλήσκουσιν ἐνὶ ξυλόχοισιν ἰόρκους:
<opp. c. 2.297> κἀκείνοις ἐλάφοιο δέμας, ῥινὸν δ' ἐπὶ νώτῳ
<opp. c. 2.298> στικτὸν ἅπαντα φέρουσι παναίολον, οἶά τε θηρῶν
<opp. c. 2.299> πορδαλίων σφραγῖδες ἐπὶ χροῒ μαρμαίρουσι.
<opp. c. 2.300> Βούβαλος αὖτε πέλει μείων δέμας εὐρυκέρωτος,
<opp. c. 2.301> μείων εὐρυκέρωτος, ἀτὰρ δόρκου μέγ' ἀρείων:
<opp. c. 2.302> ὄμμασιν αἰγλήεις, ἐρατὸς χρόα, φαιδρὸς ἰδέσθαι:
<opp. c. 2.303> καὶ κεράων ὀρθαὶ μὲν ἀπὸ κρατὸς πεφύασιν
<opp. c. 2.304> ἀκρέμονες προτενεῖς, ὑψοῦ δ' αὖθις ποτὶ νῶτον
<opp. c. 2.305> ἄψορρον νεύουσι παλιγνάμπτοισιν ἀκωκαῖς.
<opp. c. 2.306> ἔξοχα δ' αὖ τόδε φῦλον ἑὸν δόμον ἀμφαγαπάζει
<opp. c. 2.307> ἠθαλέας τ' εὐνὰς φίλιόν τε νάπεσσι μέλαθρον:
<opp. c. 2.308> εἰ δέ τέ μιν στρεπτῇσι πεδήσαντες βροχίδεσσιν
<opp. c. 2.309> ἀγρευτῆρες ἄγοιεν ἐπ' ἄλλους αὐτίκα χώρους,
<opp. c. 2.310> τηλόθι δ' ἐν βήσσῃσιν ἐλεύθερον αὖθι λίποιεν,
<opp. c. 2.311> ῥεῖα ποτὶ γλυκερὸν δόμον ἤλυθεν, ᾗχι ναίεσκεν,
<opp. c. 2.312> οὐδ' ἔτλη ξεῖνός τις ἐπ' ἀλλοδαποῖσιν ἀλᾶσθαι.
<opp. c. 2.313> οὐκ ἄρα τοι μούνοισι φίλη πάτρη μερόπεσσι,
<opp. c. 2.314> καὶ βαλίων δὲ πόθος τις ἐνέστακται φρεσὶ θηρῶν.
<opp. c. 2.315> ναὶ μὴν ὠκυτάτων δόρκων ἀρίδηλα γένεθλα
<opp. c. 2.316> μορφήν τ' ἴδμεν ἅπαντες ὁμῶς μέγεθός τε καὶ ἀλκήν.
<opp. c. 2.317> πέρδικες θοῦροι δὲ πυρώπεες, αἰολόδειροι,
<opp. c. 2.318> δόρκοισιν φιλίην παρὰ τέμπεσιν ἐσπείσαντο,
<opp. c. 2.319> ἠθαλέοι τε πέλουσι καὶ ἀλλήλοισιν ὅμαυλοι,
<opp. c. 2.320> εὐνάς τ' ἐγγὺς ἔχουσι, καὶ οὐκ ἀπάνευθε νέμονται.
<opp. c. 2.321> ἦ μάλα δὴ μετόπισθεν ἑταιρείης τάχα πικρῆς
<opp. c. 2.322> καὶ φιλίης ἀπέλαυσαν ἀμειδέος, ὁππότε φῶτες
<opp. c. 2.323> κερδαλέοι δειλοῖσιν ἐπίφρονα μητίσαιντο,
<opp. c. 2.324> πέρδικας δόρκοισι φίλοις ἀπατήλια θέντες,
<opp. c. 2.325> ἔμπαλι δ' αὖ δόρκους ἑτάροις ἴσα περδίκεσσιν.
<opp. c. 2.326> αἰγῶν δ' αὖτε πέλει προβάτων τε πανάγρια φῦλα
<opp. c. 2.327> οὐ πολλὸν τούτων ὀΐων λασίων τε χιμαιρῶν
<opp. c. 2.328> μείζονες, ἀλλὰ θέειν κραιπνοὶ σθεναροί τε μάχεσθαι,
<opp. c. 2.329> στρεπτοῖσιν κεφαλῆφι κορυσσόμενοι κεράεσσι.
<opp. c. 2.330> κάρτος δ' αὖτ' ὀΐεσσιν ἐν ἀργαλέοισι μετώποις:
<opp. c. 2.331> πολλάκι δ' ὁρμηθέντες ἐνὶ ξυλόχοισιν ἔθηκαν
<opp. c. 2.332> καὶ σύας αἰθυκτῆρας ἐπὶ χθονὸς ἀσπαίροντας.
<opp. c. 2.333> ἔστι δ' ὅτ' ἀλλήλοισιν ἐναντίον ἀΐξαντες
<opp. c. 2.334> μάρνανται: κρατερὸς δὲ πρὸς αἰθέρα δοῦπος ἱκάνει:
<opp. c. 2.335> οὐδέ τ' ἀλεύασθαι θέμις ἔπλετο δήϊον αὐτοῖς,
<opp. c. 2.336> νίκην δ' ἀλλήλοις φορέειν ἀτίνακτος ἀνάγκη
<opp. c. 2.337> ἠὲ νέκυν κεῖσθαι: τοῖον σφίσι νεῖκος ὄρωρεν.
<opp. c. 2.338> Αἰγάγροις δέ τίς ἐστι δι' αὐτῶν αὐλὸς ὀδόντων
<opp. c. 2.339> λεπταλέος πνοιῆς, κεράων μέσον, ἔνθεν ἔπειτα
<opp. c. 2.340> αὐτὴν ἐς κραδίην καὶ πνεύμονας εὐθὺς ἱκάνει:
<opp. c. 2.341> εἰ δέ τις αἰγάγρου κηρόν κέρασιν περιχεύοι,
<opp. c. 2.342> ζωῆς ἐξέκλεισεν ὁδοὺς πνοιῆς τε διαύλους.
<opp. c. 2.343> ἔξοχα δ' αὖ μήτηρ ἀταλοὺς ἔτι νηπιάχοντας
<opp. c. 2.344> οὓς παῖδας κομέει: γήρᾳ δ' ἔνι μητέρα παῖδες.
<opp. c. 2.345> ὡς δὲ βροτοὶ γενέτην πεπεδημένον ἀργαλέοισι
<opp. c. 2.346> γήραος ἐν δεσμοῖσι, πόδας βαρύν, ἅψεα ῥικνόν,
<opp. c. 2.347> ἀβληχρὸν παλάμας, τρομερὸν δέμας, ὄψιν ἀμαυρόν,
<opp. c. 2.348> ἀμφαγαπαζόμενοι περὶ δὴ περὶ πάμπαν ἔχουσι,
<opp. c. 2.349> τινύμενοι κομιδὴν παιδοτροφίης ἀλεγεινῆς:
<opp. c. 2.350> ὣς αἰγῶν κοῦροι φιλίους κομέουσι τοκῆας
<opp. c. 2.351> γηραλέους, ὅτε δεσμὰ πολύστονα γυῖα πεδήσῃ:
<opp. c. 2.352> βρώμην μέν τ' ὀρέγοὺσιν ἐΰδροσον ἀνθεμόεσσαν,
<opp. c. 2.353> δρεψάμενοι στομάτεσσι: ποτὸν δ' ἄρα χείλεσιν ἄκροις
<opp. c. 2.354> ἐκ ποταμοῦ φορέουσιν ἀφυσσάμενοι μέλαν ὕδωρ:
<opp. c. 2.355> γλώσσῃ δ' ἀμφιέποντες ὅλον χρόα φαιδρύνουσιν.
<opp. c. 2.356> εἰ δέ νύ τοι βροχίδεσσι μόνην γενέτειραν ἀείραις,
<opp. c. 2.357> αὐτίκα καὶ παλάμηφιν ἕλοις νεοθηλέας ἀμνούς:
<opp. c. 2.358> τὴν μὲν γὰρ δοκέοις παῖδας μύθοισι δίεσθαι,
<opp. c. 2.359> λισσομένην τοίοισιν ἀπόπροθι μηκηθμοῖσι:
<opp. c. 2.360> φεύγετέ μοι, φίλα τέκνα, δυσαντέας ἀγρευτῆρας,
<opp. c. 2.361> μή με λυγρὴν δμηθέντες ἀμήτορα μητέρα θῆτε.
<opp. c. 2.362> τοῖα φάμεν δοκέοις: τοὺς δ' ἑσταότας προπάροιθε
<opp. c. 2.363> πρῶτα μὲν ἀείδειν στονόεν μέλος ἀμφὶ τεκούσῃ,
<opp. c. 2.364> αὐτὰρ ἔπειτ' ἐνέπειν φαίης μεροπήϊον ἠχήν,
<opp. c. 2.365> ῥηξαμένους βληχήν, στομάτων τ' ἄπο τοῖον ἀϋτεῖν,
<opp. c. 2.366> φθεγγομένοις ἰκέλους καὶ λισσομένοισιν ὁμοίους:
<opp. c. 2.367> πρός σε Διὸς λιτόμεσθα, πρὸς αὐτῆς ̓Ιοχεαίρης,
<opp. c. 2.368> λύσεο μητέρα μοι φιλίην, τά δ' ἄποινα δέδεξο,
<opp. c. 2.369> ὅσσα φέρειν δυνάμεσθα λυγροὶ περὶ μητέρι δειλῇ,
<opp. c. 2.370> ἡμέας αἰνομόρους: γνάμψον τεὸν ἄγριον ἦτορ
<opp. c. 2.371> αἰδόμενος μακάρων τε θέμιν γενέταό τε γῆρας,
<opp. c. 2.372> εἴ ῥά νύ τοι γενέτης λιπαρὸν κατὰ δῶμα λέλειπται.
<opp. c. 2.373> τοῖά τις ἂν δόξειε λιταζομένους ἀγορεύειν.
<opp. c. 2.374> ἀλλ' ὅτε τευ κραδίην παναμείλιχον ἀθρήσωσιν,
<opp. c. 2.375> αἰδὼς ὦ πόσση, πόσσος πόθος ἐστὶ τοκήων,
<opp. c. 2.376> αὐτόδετοι βαίνουσι καὶ αὐτόμολοι περόωσι.
<opp. c. 2.377> εἰσὶ δ' ὄϊς ξανθοὶ πυμάτης ἐνὶ τέρμασι Κρήτης,
<opp. c. 2.378> ἐν χθαμαλῇ γαίῃ Γορτυνίδι, τετρακέρωτες:
<opp. c. 2.379> λάχνη πορφυρόεσσα δ' ἐπὶ χροὸς ἐστεφάνωται
<opp. c. 2.380> πολλή τ' οὐκ ἁπαλή τε: τάχ' αἰγὸς ἂν ἀντιφερίζοι
<opp. c. 2.381> τρηχυτάτῃ χαίτῃ δυσπαίπαλος, οὐκ ὀΐεσσι.
<opp. c. 2.382> τοίην που καὶ σοῦβος ἔχει ξανθωπὸν ἰδέσθαι
<opp. c. 2.383> χροιὴν μαρμαίρων, ἀτὰρ οὐκ ἔτι λαχνήεσσαν,
<opp. c. 2.384> οὐδὲ πάλιν πισύρεσσιν ἀρηραμένην κεράεσσιν,
<opp. c. 2.385> ἀλλὰ δυσὶ κρατεροῖς ὑπὲρ εὐρυτάτοιο μετώπου.
<opp. c. 2.386> ἀμφίβιος καὶ σοῦβος, ἐπεὶ κἀκεῖνος ὁδεύει:
<opp. c. 2.387> ὁππότε γὰρ ποτὶ βυσσὸν ἴῃ θοὰ κύματα τέμνων,
<opp. c. 2.388> δὴ τότε πουλὺς ὅμιλος ὁμαρτῇ ποντοπορεύων
<opp. c. 2.389> ἰχθυόεις ἕπεται, κατὰ δ' ἅψεα λιχμάζονται,
<opp. c. 2.390> τερπόμενοι κερόεντι φίλῳ, τερενόχροϊ σούβῳ.
<opp. c. 2.391> ἔξοχα δ' αὖ φάγροι τε καὶ οὐτιδανοὶ μελάνουροι
<opp. c. 2.392> καὶ ῥαφίδες τρίγλαι τε καὶ ἀστακοὶ ἀμφὶς ἕπονται.
<opp. c. 2.393> θάμβος ἔφυ τόδε, θάμβος ἀθέσφατον, ὁππότε θῆρας
<opp. c. 2.394> ἀλλοδαποὶ τείρουσι πόθοι καὶ ὑπείροχα φίλτρα.
<opp. c. 2.395> οὐ γὰρ ἐπ' ἀλλήλοισι μόνον φιλότητος ἐΐσης
<opp. c. 2.396> θεσμὸν ἀναγκαῖον δῶκεν θεός, οὐδ' ὅσον αὐτῶν
<opp. c. 2.397> φῦλον ἀναλδήσκειν αἰειγενέος βιότοιο.
<opp. c. 2.398> θαῦμα μὲν οὖν κἀκεῖνο δαμήμεναι ἄφρονα φῦλα
<opp. c. 2.399> ἅμμασιν ἱμερτοῖς καὶ ὁμόγνια φίλτρα δαῆναι
<opp. c. 2.400> καὶ πόθον οὐ νοέοντα ἐν ἀλλήλοισι κεράσσαι,
<opp. c. 2.401> οἷάπερ ἀνθρώποισιν ἐπιφροσύνη τε νόος τε
<opp. c. 2.402> ὀφθαλμοὺς ἐπέτασσεν ἔρον θ' ὑπεδέξατο θυμῷ:
<opp. c. 2.403> ἀλλὰ καὶ ὀθνείοις ἐπεμήνατο ὑψόθι φίλτροις.
<opp. c. 2.404> οἷος μὲν πόθος ἐστὶν ἀριζήλοις ἐλάφοισι
<opp. c. 2.405> ἀτταγέων: ὅσσος δὲ τανυκραίροις ἐπὶ δόρκοις
<opp. c. 2.406> περδίκων: πῶς δ' αὖτε θοοῖς χαίρουσιν ἐφ' ἵπποις
<opp. c. 2.407> ὠτίδες, αἷσι τέθηλεν ἀεὶ λασιώτατον οὖας:
<opp. c. 2.408> ψιττακὸς αὖτε λύκος τε σὺν ἀλλήλοισι νέμονται:
<opp. c. 2.409> αἰεὶ γὰρ ποθέουσι λύκοι ποεσίχροον ὄρνιν.
<opp. c. 2.410> ὄβριμ' ̓́Ερως, πόσος ἐσσί, πόση σέθεν ἄπλετος ἀλκή,
<opp. c. 2.411> πόσσα νοεῖς, πόσα κοιρανέεις, πόσα δαῖμον, ἀθύρεισσ3
<opp. c. 2.412> γαῖα πέλει σταθερή, βελέεσσι δὲ σοῖσι δονεῖται:
<opp. c. 2.413> ἄστατος ἔπλετο πόντος, ἀτὰρ σύ γε καὶ τὸν ἔπηξας:
<opp. c. 2.414> ἦλθες ἐς αἰθέρα ἔδδεισεν δέ σε μακρὸς ̓́Ολυμπος:
<opp. c. 2.415> δειμαίνει δέ σε πάντα, καὶ οὐρανὸς εὐρὺς ὕπερθε
<opp. c. 2.416> γαίης ὅσσα τ' ἔνερθε καὶ ἔθνεα λυγρὰ καμόντων,
<opp. c. 2.417> οἳ Λήθης μέν ἄφυσσαν ὑπὸ στόμα νηπαθὲς ὕδωρ
<opp. c. 2.418> καὶ φύγον ἄλγεα πάντα, σὲ δ' εἰσέτι πεφρίκασι.
<opp. c. 2.419> σῷ δέ μένει καἰ τῆλε περᾷς, ὅσον οὔποτε λεύσσει
<opp. c. 2.420> ἠέλιος φαέθων: σῷ δ' αὖ πυρὶ καὶ φάος εἴκει
<opp. c. 2.421> δειμαῖνον, καὶ Ζηνὸς ὁμῶς εἴκουσι κεραυνοί.
<opp. c. 2.422> τοίους, ἄγριε δαῖμον, ἔχεις πυρόεντας ὀϊστούς,
<opp. c. 2.423> πευκεδανούς, μαλερούς, φθισόφρονας, οἰστρήεντας,
<opp. c. 2.424> τηκεδόνα πνείοντας, ἀναλθέας, οἷσι καὶ αὐτοὺς
<opp. c. 2.425> θῆρας ἀνεπτοίησας ἐπ' ἀζεύκτοισι πόθοισι.
<opp. c. 2.426> θάμβος, ὅταν κερόεσσαν ἀχαϊνέην πτερόεντες
<opp. c. 2.427> ἀτταγέες νώτοισιν ἐπὶ στικτοῖσι θορόντες
<opp. c. 2.428> ἢ δόρκοις πέρδικες ἐπὶ πτερὰ πυκνὰ βαλόντες
<opp. c. 2.429> ἱδρῶ ἀποψύχωσι, παρηγορέωσί τε θυμὸν
<opp. c. 2.430> καύματος ἀζαλέοιο, λατυσσόμενοι πτερύγεσσιν:
<opp. c. 2.431> ἢ ὁπότε προπάροιθεν ἴῃ καναχήποδος ἵππου
<opp. c. 2.432> ὠτίς ὀλισθαίνουσα δι' ἠέρος ἱμερόεσσα,
<opp. c. 2.433> σαργοὶ δ' αἰπολίοισιν ἐπέχραον: ἀμφὶ δέ σούβῳ
<opp. c. 2.434> φῦλον ἅπαν νεπόδων τὸ πολύπλανον ἐπτοίηται,
<opp. c. 2.435> ἕσπονται δ' ἅμα πάντες, ὅτ' ἄγρια κύματα τέμνει,
<opp. c. 2.436> στείνονταί θ' ἑκάτερθε γεγηθότες, ἀμφὶ δὲ πόντος
<opp. c. 2.437> ἀφριάᾳ λευκῇσι τινασσόμενος πτερύγεσσιν:
<opp. c. 2.438> αὐτὰρ ὅ γ' οὐκ ἀλέγων ξείνης φιλίης πανάθεσμος,
<opp. c. 2.439> εἰναλίους ἑτάρους δάπτει στομάτεσσι δαφοινοῖς
<opp. c. 2.440> δαινύμενος: τοὶ δ' αἶσαν ἐν ὀφθαλμοῖσιν ὁρῶντες,
<opp. c. 2.441> οὐδ' ὣς ἐχθαίρουσι καὶ οὐ λείπουσι φονῆα.
<opp. c. 2.442> σοῦβε τάλαν, κακοεργέ, καὶ αὐτῷ σοὶ μετόπισθε
<opp. c. 2.443> πόντιον ἀγρευτῆρες ἐπαρτυνέουσιν ὄλεθρον
<opp. c. 2.444> καὶ δολερῷ περ ἐόντι καὶ ἰχθυφόνῳ τελέθοντι.
<opp. c. 2.445> ἔστι δέ τις δρυμοῖσι παρέστιος ὀξύκερως θήρ,
<opp. c. 2.446> ἀγριόθυμος ὄρυξ, κρυερὸς θήρεσσι μάλιστα:
<opp. c. 2.447> τοῦ δ' ἤτοι χροιὴ μὲν ἅτ' εἰαρινοῖο γάλακτος,
<opp. c. 2.448> μούναις ἀμφὶ πρόσωπα μελαινομένῃσι παρειαῖς:
<opp. c. 2.449> διπλὰ δέ οἱ μετόπισθε μετάφρενα πίονα δημῷ:
<opp. c. 2.450> ὀξεῖαι κεράων δὲ μετήοροι ἀντέλλουσιν
<opp. c. 2.451> αἰχμαὶ πευκεδαναί, μελανόχροον εἶδος ἔχουσαι,
<opp. c. 2.452> καὶ χαλκοῦ θηκτοῖο σιδήρου τε κρυεροῖο
<opp. c. 2.453> πέτρου τ' ὀκριόεντος ἀρειότεραι πεφύασιν:
<opp. c. 2.454> ἰοφόρον κείνοις δὲ φύσιν κεράεσσι λέγουσι.
<opp. c. 2.455> θυμὸς δ' αὖτ' ὀρύγεσσιν ὑπερφίαλος καὶ ἀπηνής:
<opp. c. 2.456> οὔτε γὰρ εὐρίνοιο κυνὸς τρομέουσιν ὕλαγμα,
<opp. c. 2.457> οὐ συὸς ἀγραύλοιο παρὰ σκοπέλοισι φρύαγμα,
<opp. c. 2.458> οὐδέ μὲν οὐ ταύρου κρατερὸν μύκημα φέβονται,
<opp. c. 2.459> πορδαλίων δ' οὐ γῆρυν ἀμειδέα πεφρίκασιν,
<opp. c. 2.460> οὐδ' αὐτοῦ φεύγουσι μέγα βρύχημα λέοντος,
<opp. c. 2.461> οὐδὲ βροτῶν ἀλέγουσιν ἀναιδείῃσι νόοιο:
<opp. c. 2.462> πολλάκι δ' ἐν κνημοῖσιν ἀπέφθιτο καρτερὸς ἀνὴρ
<opp. c. 2.463> θηρητὴρ ὀρύγεσσι δαφοινοῖς ἀντιβολήσας.
<opp. c. 2.464> ὁππότε δ' ἀθρήσειεν ὄρυξ κρατερόφρονα θῆρα,
<opp. c. 2.465> ἢ σῦν χαυλιόδοντ' ἢ καρχαρόδοντα λέοντα
<opp. c. 2.466> ἢ κρυερῶν ἄρκτων ὀλοὸν θράσος, αὐτίκ' ἄρ' αἴῃ
<opp. c. 2.467> νευστάζων κεφαλήν τε μέτωπά τε πάμπαν ἐρείδει
<opp. c. 2.468> τεινάμενος, πήξας τε παρὰ χθονὶ πικρὰ βέλεμνα
<opp. c. 2.469> ἐσσύμενον μίμνει, τὸν δ' ὤλεσε πρῶτος ἐναίρων.
<opp. c. 2.470> δόχμια γὰρ κλίνας βαιὸν κερόεντα μέτωπα,
<opp. c. 2.471> τεύχεσιν ὀξυτέροις δεδοκημένος ἔμπεσε θηρί:
<opp. c. 2.472> αὐτὰρ ὅ γ' οὐκ ἀλέγει, κατὰ δ' ἄσχετον ἰθὺς ὀρούει,
<opp. c. 2.473> ὀξέσι πεφρικώς συνερειδόμενος σκολόπεσσιν.
<opp. c. 2.474> ὡς δ' ὅτ' ἐνὶ ξυλόχοισιν ἐπεσσυμένοιο λέοντος,
<opp. c. 2.475> ̓Αρτέμιδος δώροισι κεκασμένος ἄλκιμος ἀνήρ,
<opp. c. 2.476> αἰχμὴν ἀστράπτουσαν ἔχων κρατερῇς παλάμῃσιν,
<opp. c. 2.477> εὖ διαβὰς μίμνῃ, τὸν δ' ἄγρια θυμαίνοντα
<opp. c. 2.478> δέξηται προβλῆτα φέρων ἀμφήκεα χαλκόν:
<opp. c. 2.479> ὣς ὄρυγες μίμνουσιν ἐπεσσυμένους τότε θῆρας,
<opp. c. 2.480> αὐτοφόνους σφετέρῃσιν ἀτασθαλίῃσι δαμέντας:
<opp. c. 2.481> ῥεῖα γὰρ έν στέρνοισιν ὀλισθαίνουσιν ἀκωκαί:
<opp. c. 2.482> πολλόν δ' αἷμα κελαινὸν ἀπ' ὠτειλῶν ἑκάτερθεν
<opp. c. 2.483> ἐκχύμενον γλώσσῃσιν ἑὸν τάχα λιχμάζουσιν:
<opp. c. 2.484> οὐδὲ μὲν ἐκφυγέειν οὐδ' ἱεμένοισι πάρεστιν:
<opp. c. 2.485> ἀλλήλους δ' ὀλέκουσιν ἀμοιβαίοισι φόνοισι.
<opp. c. 2.486> καί κέ τις ἀγρονόμων ἤ βουκόλος ἤ τις ἀροτρεύς,
<opp. c. 2.487> ἀμφιδύμοις νεκύεσσι παραὶ ποσὶν ἀντιβολήσας,
<opp. c. 2.488> ἄγρην εὐάντητον ἔχει μεγαθαμβέϊ θυμῷ.
<opp. c. 2.489> ἑξείης ἐνὶ θηρσὶ κερατοφόροισι γένεθλα
<opp. c. 2.490> ἀείδειν ἐπέοικεν ἀπειρεσίων ἐλεφάντων:
<opp. c. 2.491> κεῖνα γὰρ ἐν γενύεσσιν ὑπέρβια τεύχεα δοιά,
<opp. c. 2.492> εἴκελα χαυλιόδουσιν ἐπ' οὐρανὸν ἀντέλλοντα,
<opp. c. 2.493> ἄλλοι μὲν πλήθους ὀλοοὺς ἐνέπουσιν ὀδόντας
<opp. c. 2.494> πλαζόμενοι, νῶϊν δὲ κεράατα μυθήσασθαι
<opp. c. 2.495> εὔαδεν: ὧδε γὰρ ἄμμι φύσις κεράων ἀγορεύει.
<opp. c. 2.496> σήματα δ' οὐκ ἀΐδηλα διακριδὰ τεκμήρασθαι:
<opp. c. 2.497> θηρσὶ γὰρ ἐκφύσιες γενύων ἀπὸ τῶν ἐφύπερθεν
<opp. c. 2.498> ὅσσαι μὲν κερόεσσαι ἀνωφερὲς ἀΐσσουσιν:
<opp. c. 2.499> εἰ δὲ κάτω νεύοιεν, ἀτεχνῶς εἰσὶν ὀδόντες.
<opp. c. 2.500> κείνοισιν δὲ διπλοῖς ἐλεφαντείοις κεράεσσι
<opp. c. 2.501> ῥίζαι μὲν πρώτιστον ἀπὸ κρατὸς πεφύασιν
<opp. c. 2.502> ἐκ μεγάλου μεγάλαι, φηρῶν ἅτε: νέρθε δ' ἔπειτα
<opp. c. 2.503> κρυπτόμεναι ῥινοῖσιν ὁμιλοῦσαι κροτάφοισιν
<opp. c. 2.504> ἐς γένυν ὠθεῦνται: γενύων δ' ἀπογυμνωθεῖσαι
<opp. c. 2.505> ψευδέα τοῖς πολλοῖσι δόκησιν ὄπασσαν ὀδόντων.
<opp. c. 2.506> ναὶ μὴν ἄλλο βροτοῖσιν ἀριφραδὲς ἔπλετο σῆμα:
<opp. c. 2.507> πάντες γὰρ θήρεσσιν ἀκαμπέες εἰσὶν ὀδόντες,
<opp. c. 2.508> οὐδέ τέχναις εἴκουσιν, ἀμείλικτοι δὲ μένουσι:
<opp. c. 2.509> τοὺς σοφίῃ τεῦξαι κεραοξόος ἤν ἐθέλῃσιν
<opp. c. 2.510> εὐρέας, ἀντιλέγουσιν ἀπηλεγές: ἢν δὲ βιῶνται,
<opp. c. 2.511> ἄγνυνται καυληδὸν ἀπειθέες: ἐκ δὲ κεράων
<opp. c. 2.512> τόξα τε κυκλοτερῆ καὶ μυρία τεύχεται ἔργα:
<opp. c. 2.513> ὣς δὲ κεράατα κεῖνα, τά τοι καλέουσιν ὀδόντας,
<opp. c. 2.514> γνάμπτειν εὐρύνειν τ' ἐλεφαντοτόμοις ὑποείκει.
<opp. c. 2.515> θηρσὶ δέ τοι μέγεθος μὲν ὅσον μήπω κατὰ γαίης
<opp. c. 2.516> ἄλλος θὴρ φορέει: φαίης κεν ἰδών ἐλέφαντα
<opp. c. 2.517> ἢ κορυφὴν ὄρεος παναπείριτον ἢ νέφος αἰνὸν
<opp. c. 2.518> χεῖμα φέρον δειλοῖσι βροτῶν ἐπὶ χέρσον ὁδεύειν.
<opp. c. 2.519> ἴφθιμον δὲ κάρηνον ἐπ' οὔασι βαιοτέροισι,
<opp. c. 2.520> κοίλοισι, ξεστοῖς: ἀτὰρ ὀφθαλμοὶ τελέθουσι
<opp. c. 2.521> μείονες ἢ κατ' ἐκεῖνο δέμας, μεγάλοι περ ἐόντες.
<opp. c. 2.522> τῶν δ' ἤτοι μεσσηγὺς ὑπεκπροθέει μεγάλη ῥίς,
<opp. c. 2.523> λεπτή τε σκολιή τε, προβοσκίδα τὴν καλέουσι.
<opp. c. 2.524> κείνη θηρὸς ἔφυ παλάμη: κείνῃ τὰ θέλουσι
<opp. c. 2.525> ῥηϊδίως ἔρδουσι. ποδῶν γε μὲν οὐκ ἴσα μέτρα:
<opp. c. 2.526> ὑψόθι γὰρ οἱ πρόσθε πολὺ πλέον ἀείρονται.
<opp. c. 2.527> ῥινὸς δ' αὖτε δέμας δυσπαίπαλος ἀμφιβέβηκεν,
<opp. c. 2.528> ἄσχιστος κρατερός τε, τὸν οὔ κε μάλ' οὐδὲ κραταιὸς
<opp. c. 2.529> θηκτὸς πανδαμάτωρ τε διατμήξειε σίδηρος.
<opp. c. 2.530> θυμὸς ἀπειρέσιος πέλεται κατὰ δάσκιον ὕλην
<opp. c. 2.531> ἄγριος: ἐν δὲ βροτοῖς τιθασὸς μερόπεσσι τ' ἐνηής.
<opp. c. 2.532> ἐν μὲν ἄρα χλοερῇσι πολυκνήμοισί τε βήσσαις
<opp. c. 2.533> καὶ φηγοὺς κοτίνους τε καὶ ὑψικάρηνα γένεθλα
<opp. c. 2.534> φοινίκων πρόρριζα κατὰ χθονὸς ἐξετάνυσσεν,
<opp. c. 2.535> ἐγχρίμψας θηκτῇσιν ἀπειρεσίαις γενύεσσιν:
<opp. c. 2.536> ὁππότε δ' ἐν μερόπων βριαρῇσι πέλει παλάμῃσι,
<opp. c. 2.537> λήθετο μὲν θυμοῖο, λίπεν δέ μιν ἄγριον ἦτορ:
<opp. c. 2.538> ἔτλη καὶ ζεύγλην καὶ χείλεσι δέκτο χαλινὰ
<opp. c. 2.539> καὶ παῖδας νώτοισι φέρει σημάντορας ἔργων.
<opp. c. 2.540> φήμη δ' ὡς ἐλέφαντες ἐπ' ἀλλήλοις λαλέουσι,
<opp. c. 2.541> φθογγὴν ἐκ στομάτων μεροπηΐδα τονθρύζοντες:
<opp. c. 2.542> ἀλλ' οὐ πᾶσιν ἀκουστὸς ἔφυ θήρειος ἀϋτή,
<opp. c. 2.543> κεῖνοι δ' εἰσαΐουσι μόνον τιθασεύτορες ἄνδρες.
<opp. c. 2.544> θαῦμα δὲ καὶ τόδ' ἄκουσα, κραταιοτάτους ἐλέφαντας
<opp. c. 2.545> μαντικὸν ἐν στήθεσσιν ἔχειν κέαρ, ἀμφὶ δὲ θυμῷ
<opp. c. 2.546> γινώσκειν σφετέροιο μόρου παρεοῦσαν ἀνάγκην.
<opp. c. 2.547> οὐκ ἄρα τοι μούνοισιν ἐν ὀρνίθεσσιν ἔασι
<opp. c. 2.548> κύκνοι μαντιπόλοι γόον ὕστατον ἀείδοντες,
<opp. c. 2.549> ἀλλὰ καὶ ἐν θήρεσσιν ἑὴν θανάτοιο τελευτὴν
<opp. c. 2.550> φρασσάμενοι τόδε φῦλον ἰήλεμον ἐντύνουσι.
<opp. c. 2.551> ̔Ρινοκέρως δ' ὄρυγος μὲν ἔφυ δέμας αἰθυκτῆρος
<opp. c. 2.552> οὐ πολλὸν μείζων, ὀλίγον δ' ὑπὲρ ἄκρια ῥινὸς
<opp. c. 2.553> ἀντέλλει κέρας αἰνόν, ἀκαχμένον, ἄγριον ἆορ:
<opp. c. 2.554> κείνῳ μὲν χαλκόν τε διατρήσειεν ὀρούσας,
<opp. c. 2.555> οὐτήσας βριαρήν τε διατμήξειε χαράδρην.
<opp. c. 2.556> κεῖνος καὶ σθεναρῷ περ ἐφορμηθεὶς ἐλέφαντι
<opp. c. 2.557> πολλάκις ἐν κονίῃσι νέκυν τοιοῦτον ἔθηκεν.
<opp. c. 2.558> ἠρέμα δὲ ξανθοῖς ἐπὶ καλλικόμοισι μετώποις
<opp. c. 2.559> καὶ νώτῳ ῥαθάμιγγες ἐπήτριμα πορφύρουσι.
<opp. c. 2.560> πάντες δ' ἄρρενές εἰσι καὶ οὔποτε θῆλυς ὁρᾶται:
<opp. c. 2.561> καὶ πόθεν, οὐκ ἐδάην, φράζω δ' οὖν ὡς δεδάηκα,
<opp. c. 2.562> εἴτ' οὖν ἐκ πέτρης ὀλοὸν τόδε φῦλον ἐπῆλθεν,
<opp. c. 2.563> εἴτ' αὐτόχθονές εἰσιν, ἐπαντέλλουσι δὲ γαίης,
<opp. c. 2.564> εἴτε πρὸς ἀλλήλων, τέρας ἄγριον, ἐκφύονται
<opp. c. 2.565> νόσφι πόθων καὶ νόσφι γάμων καὶ νόσφι τόκοιο.
<opp. c. 2.566> ἤδη καὶ διεροῖσιν ἐν ὑγροπόροιο θαλάσσης
<opp. c. 2.567> βένθεσιν αὐτόρρεκτα φύει καὶ ἀμήτορα φῦλα,
<opp. c. 2.568> ὄστρεά τ' ἠπεδαναί τ' ἀφύαι κόχλων τε γένεθλα
<opp. c. 2.569> ὄστρακά τε στρόμβοι τε, τά τε ψαμάθοισι φύονται.
<opp. c. 2.570> Μοῦσα φίλη, βαιῶν οὔ μοι θέμις ἀμφὶς ἀείδειν:
<opp. c. 2.571> οὐτιδανοὺς λίπε θῆρας, ὅσοις μὴ κάρτος ὀπηδεῖ,
<opp. c. 2.572> πάνθηρας χαροποὺς ἠδ' αἰλούρους κακοεργούς,
<opp. c. 2.573> τοί τε κατοικιδίῃσιν ἐφωπλίσσαντο καλιαῖς,
<opp. c. 2.574> καὶ τυτθοὺς ἀταλοὺς ὀλιγοδρανέας τε μυωξούς:
<opp. c. 2.575> τοὶ δ' ἤτοι σύμπασαν ἐπιμύουσι μένοντες
<opp. c. 2.576> χειμερίην ὥρην, δέμας ὕπνοισιν μεθύοντες:
<opp. c. 2.577> δύσμοροι, οὔτε βορὴν ἑλέειν, οὐ φέγγος ἰδέσθαι:
<opp. c. 2.578> φωλειοῖσι δ' ἑοῖς ὕπνον τοσσοῦτον ἔχουσιν,
<opp. c. 2.579> ᾗς νέκυες κεῖνται, δυσχείμερον οἶτον ἑλόντες.
<opp. c. 2.580> αὐτὰρ ἐπὴν ἔαρος πρῶται γελάσωσιν ὀπωπαί,
<opp. c. 2.581> ἄνθεά τ' ἐν λειμῶσι νέον γε μὲν ἡβήσειαν,
<opp. c. 2.582> νωθρὸν κινήσαντο δέμας μυχάτης ἀπὸ λόχμης,
<opp. c. 2.583> φάεά τ' ἀμπετάσαντο καὶ ἔδρακον ἠελίου φῶς,
<opp. c. 2.584> καὶ γλυκερῆς νεοτερπὲς ἐδητύος ἐμνήσαντο,
<opp. c. 2.585> αὖθις δὲ ζωοί τε πάλιν τ' ἐγένοντο μυωξοί.
<opp. c. 2.586> λείπω καὶ λάσιον γένος οὐτιδανοῖο σκιούρου,
<opp. c. 2.587> ὅς ῥά νύ τοι θέρεος μεσάτου φλογερῇσιν ἐν ὥραις
<opp. c. 2.588> οὐρὴν ἀντέλλει σκέπας αὐτορόφοιο μελάθρου:
<opp. c. 2.589> οἷον δή νυ ταῶνες ἑὸν δέμας ἀγλαόμορφον
<opp. c. 2.590> γραπτὸν ἐπισκιάουσιν ἀριπρεπὲς αἰολόνωτον:
<opp. c. 2.591> τῶν οὐδὲν μερόπεσσι Διὸς τεχνήσατο μῆτις
<opp. c. 2.592> τερπνότερον φαιδροῖσιν ἐν ὄμμασιν εἰσοράασθαι,
<opp. c. 2.593> οὐδ' ὅσα πανδώτειραν ἐπὶ χθόνα μητέρα βαίνει,
<opp. c. 2.594> οὐδ' ὁπόσα πτερύγεσσιν ἐπ' ἠέρα πουλὺν ὁδεύει,
<opp. c. 2.595> οὐδὲ μὲν ὅσσα βυθοῖσιν ἐπ' ἄγρια κύματα τέμνει:
<opp. c. 2.596> τοῖον ἐπ' ὀρνίθεσσιν ἀριζήλοις ἀμαρύσσει
<opp. c. 2.597> χρυσῷ πορφύροντι μεμιγμένον αἰθόμενον πῦρ.
<opp. c. 2.598> οὐκ ἐρέω κρυερὸν γένος ὀκριόεντος ἐχίνου
<opp. c. 2.599> μείονος: ἀμφίδυμοι γὰρ ἐχίνοις ὀξυκόμοισιν
<opp. c. 2.600> ἀργαλέαι μορφαὶ κρυερόν τε περίδρομον ἕρκος:
<opp. c. 2.601> οἱ μὲν γὰρ βαιοί τε καὶ οὐτιδανοὶ τελέθουσι,
<opp. c. 2.602> τυτθῇσι φρίσσοντες ἐπὶ προβλῆσιν ἀκάνθαις:
<opp. c. 2.603> οἱ δ' ἄρα καὶ μεγέθει πολὺ μείζονες, ἠδ' ἑκάτερθεν
<opp. c. 2.604> ὀξέα πεφρίκασιν ἀρειστέρῃσιν ἀκωκαῖς.
<opp. c. 2.605> λείπω τρισσὰ γένεθλα, κακὸν μίμημα, πιθήκων:
<opp. c. 2.606> τίς γὰρ ἂν οὐ στυγέοι τοῖον γένος, αἰσχρὸν ἰδέσθαι,
<opp. c. 2.607> ἀβληχρόν, στυγερόν, δυσδέρκετον, αἰολόβουλον;
<opp. c. 2.608> κεῖνοι καὶ φίλα τέκνα δυσειδέα δοιὰ τεκόντες
<opp. c. 2.609> οὐκ ἀμφοῖν ἀτάλαντον ἑὴν μερίσαντο ποθητύν,
<opp. c. 2.610> ἀλλὰ τὸ μὲν φιλέουσι, τὸ δ' ἐχθαίρουσι χόλοισιν:
<opp. c. 2.611> αὐταῖς δ' ἀγκαλίδεσσιν ἑῶν τέθνηκε τοκήων.
<opp. c. 2.612> οὐ μὲν θὴν οὐδ' ἀσπαλάκων αὐτόχθονα φῦλα
<opp. c. 2.613> ποιοφάγων, ἀλαῶν, μέλπειν ἐθέλουσιν ἀοιδαί,
<opp. c. 2.614> εἰ καὶ βάξις ἄπιστος ἐπ' ἀνθρώπους ἐπέρησεν
<opp. c. 2.615> ἀσπάλακας βασιλῆος ἀφ' αἵματος εὐχετάασθαι
<opp. c. 2.616> Φινέος, ὅν ῥ' ἀτίτηλε κλυτὴ Θρήϊσσα κολώνη:
<opp. c. 2.617> Φινέϊ γάρ ποτε δὴ Φαέθων ἐκοτέσσατο Τιτάν,
<opp. c. 2.618> μαντιπόλου Φοίβοιο χολωσάμενος περὶ νίκης,
<opp. c. 2.619> καί οἱ φέγγος ἄμερσεν, ἀναιδέα φῦλα δ' ἔπεμψεν
<opp. c. 2.620> ἁρπυίας, πτερόεντα παρέστια πικρὰ γένεθλα.
<opp. c. 2.621> ἀλλ' ἐπεὶ οὖν περόωντο μετὰ χρύσειον ἄεθλον
<opp. c. 2.622> ̓Αργώης ἐπὶ νηὸς ̓Ιήσονι συμπονέοντες
<opp. c. 2.623> παῖδε Βορειόνεω Ζήτης Κάλαΐς τε κλεεννώ,
<opp. c. 2.624> οἰκτείραντε γέροντα κατέκτειναν τότε φῦλα,
<opp. c. 2.625> καὶ γλυκερὴν μελέοισι δόσαν στομάτεσσιν ἐδητύν.
<opp. c. 2.626> ἀλλ' οὐδ' ὣς Φαέθων χόλον εὔνασεν, ἀλλά μιν αἶψα
<opp. c. 2.627> ἀσπαλάκων ποίησε γένος μὴ πρόσθεν ἐόντων:
<opp. c. 2.628> τοὔνεκα νῦν ἀλαόν τε μένει καὶ λάβρον ἐδωδαῖς.
<opp. c. 3.1> ἀλλ' ὅτε δὴ κεραῶν ἠείσαμεν ἔθνεα θηρῶν,
<opp. c. 3.2> ταύρους ἠδ' ἐλάφους ἠδ' εὐρυκέρωτας ἀγαυοὺς
<opp. c. 3.3> καὶ δόρκους ὄρυγάς τε καὶ αἰγλήεντας ἰορκοὺς
<opp. c. 3.4> ἄλλα θ' ὅσοισιν ὕπερθε καρήατα τευχήεντα,
<opp. c. 3.5> νῦν ἄγε καρχαρόδοντα, θεά, φράζωμεν ὅμιλον
<opp. c. 3.6> σαρκοφάγων θηρῶν καὶ χαυλιόδοντα γένεθλα.
<opp. c. 3.7> πρωτίστην δὲ λέοντι κλυτὴν ἀναθώμεθα μολπήν.
<opp. c. 3.8> Ζηνὸς ἔσαν θρεπτῆρες ὑπερμενέος Κρονίδαο
<opp. c. 3.9> νηπιάχου Κουρῆτες, ὅτ' ἀρτίγονόν μιν ἐόντα
<opp. c. 3.10> ἀραμένη γενετῆρος ἀμειλίκτοιο Κρόνοιο
<opp. c. 3.11> κλεψιτόκος ̔Ρείη κόλποις ἐνικάτθετο Κρήτης.
<opp. c. 3.12> Οὐρανίδης δ' ἐσιδὼν κρατερὸν νεοθηλέα παῖδα
<opp. c. 3.13> πρώτους ἀμφήλλαξε Διὸς ῥυτῆρας ἀγαυοὺς
<opp. c. 3.14> καὶ θῆρας ποίησεν ἀμειψάμενος Κουρῆτας.
<opp. c. 3.15> οἱ δ' ἄρ', ἐπεὶ βουλῇσι θεοῦ μεροπηΐδα μορφὴν
<opp. c. 3.16> ἀμφεβάλοντο Κρόνοιο καὶ ἀμφιέσαντο λέοντας,
<opp. c. 3.17> δώροισιν μετόπισθε Διὸς μέγα κοιρανέουσι
<opp. c. 3.18> θηρσὶν ὀρειαύλοις καὶ ῥιγεδανὸν θοὸν ἅρμα
<opp. c. 3.19> ̔Ρείης εὐώδινος ὑπὸ ζεύγλῃσιν ἄγουσιν.
<opp. c. 3.20> αἰόλα φῦλα δὲ τοῖσι καὶ εἴδεα θηρσὶν ἑκάστοις.
<opp. c. 3.21> τοὺς μέν νυν προχοῇσι πολυρραθάγου ποταμοῖο,
<opp. c. 3.22> Τίρει ἐπ' εὐρυρέοντι, κυήσατο τοξεύτειρα
<opp. c. 3.23> ̓Αρμενίη Πάρθων τε πολύσπορος εὔβοτος αἶα,
<opp. c. 3.24> ξανθοκόμαι τελέθουσι καὶ οὐ τόσον ἀλκήεντες.
<opp. c. 3.25> πάσσονα μὲν φορέουσι δέρην, μεγάλην δέ τε κόρσην,
<opp. c. 3.26> ὄμματα δ' αἰγλήεντα καὶ ὀφρύας ὕψι βαθείας,
<opp. c. 3.27> ἀμφιλαφεῖς ἐπὶ ῥῖνα κατηφέας: ἐκ δ' ἄρα δειρῆς
<opp. c. 3.28> καὶ γενύων ἑκάτερθε θοαὶ κομόωσιν ἔθειραι.
<opp. c. 3.29> τοὺς δὲ τρέφει μεγάδωρος ̓Ερεμβῶν αὖθις ἄρουρα,
<opp. c. 3.30> τὴν ἔθνη μερόπων εὐδαίμονα κικλήσκουσι,
<opp. c. 3.31> δειραὶ κἀκείνοις καὶ στήθεα λαχνήεντα
<opp. c. 3.32> καὶ πυρὸς ἀστράπτουσιν ἀπ' ὀφθαλμῶν ἀμαρυγαί,
<opp. c. 3.33> ἔξοχα δ' ἐν πάντεσσιν ἀρίζηλοι τελέθουσιν:
<opp. c. 3.34> ἀλλ' ὀλίγον τούτων γένος ἔλλαχε μυρίος αἶα.
<opp. c. 3.35> πουλὺς δ' ἐν Λιβύῃ ἐριβώλακι διψάδι γαίῃ
<opp. c. 3.36> ὄχλος ἐπιβρομέει βριαρῶν βρύχημα λεόντων,
<opp. c. 3.37> οὐκέτι λαχνήεις, ὀλίγη δ' ἐπιδέδρομεν αἴγλη:
<opp. c. 3.38> σμερδαλέος δὲ πρόσωπα καὶ αὐχένα: πᾶσι δὲ γυίοις
<opp. c. 3.39> ἦκα μέλαν κυάνοιο φέρει μεμορυγμένον ἄνθος:
<opp. c. 3.40> ἀλκὴ δ' ἐν μελέεσσιν ἀπείριτος ἠδὲ λεόντων
<opp. c. 3.41> κοιρανικῶν Λίβυες μέγα κοιρανέουσι λέοντες.
<opp. c. 3.42> ἐκ δέ ποτ' Αἰθιόπων Λιβύην ἠμείψατο γαῖαν,
<opp. c. 3.43> θαῦμα μέγ' εἰσιδέειν, μελανόχροος ἠΰκομος λῖς,
<opp. c. 3.44> εὐρὺς ὕπερθε κάρηνα, πόδας δασύς, ὄμμασιν αἶθοψ,
<opp. c. 3.45> μούνοισι ξανθοῖς φοινισσόμενος στομάτεσσιν.
<opp. c. 3.46> ἔδρακον, οὐ πυθόμην, κεῖνόν ποτε θῆρα δαφοινόν,
<opp. c. 3.47> κοιρανικοῖς τ' ἔμολεν διαπόμπιμος ὀφθαλμοῖσιν.
<opp. c. 3.48> φορβῆς οὐ χατέει πάντ' ἤματα φῦλα λεόντων,
<opp. c. 3.49> ἀλλὰ τὸ μὲν δόρποισι μέλει, τὸ δέ τ' αὖτε πόνοισιν:
<opp. c. 3.50> οὐδ' ὕπνον μυχάτοισιν ἔχει παρὰ τέρμασι πέτρης,
<opp. c. 3.51> ἀμφαδὸν ὑπνώει δέ, θρασύφρονα θυμὸν ἑλίσσων,
<opp. c. 3.52> εὕδει δ' ἔνθα κίχῃσιν ὑπείροχος ἑσπερίη νύξ.
<opp. c. 3.53> ἔκλυον αὖ κἀκεῖνο λεοντοκόμων αἰζηῶν,
<opp. c. 3.54> δεξιτερὴν ὑπὸ χεῖρα φέρειν αἴθωνα λέοντα
<opp. c. 3.55> νάρκα θοήν, τῇ πάντα λυγοῦν ἄπο γούνατα θηρῶν.
<opp. c. 3.56> Πεντάκι θηλυτέρη δὲ τόκων ἀπελύσατο ζώνην:
<opp. c. 3.57> βάξις δ' ἀτρεκέως ἀνεμώλιος, ὡς ἕνα τίκτει.
<opp. c. 3.58> πέντε φέρει πρώτιστον: ἀτὰρ πίσυρας μετέπειτα
<opp. c. 3.59> ὠδίνει σκύμνους, κατά θ' ἑξείης ὑπένερθε
<opp. c. 3.60> νηδύος ἐκ τριτάτης τρεῖς ἔκθορον: ἐκ δὲ τετάρτης
<opp. c. 3.61> ἀμφίδυμοι παῖδες: πύματον δ' ἕνα γείνατο μήτηρ
<opp. c. 3.62> γαστρὸς ἀριστοτόκοιο κλυτὸν βασιλῆα λέοντα.
<opp. c. 3.63> Πορδάλιες δ' ὀλοαὶ δίδυμον γένος: αἱ μὲν ἔασι
<opp. c. 3.64> μείζους εἰσιδέειν καὶ πάσσονες εὐρέα νῶτα,
<opp. c. 3.65> αἱ δέ τ' ὀλιζότεραι μὲν ἀτὰρ μένος οὔτι χερείους:
<opp. c. 3.66> εἴδεα δ' ἀμφοτέρῃσιν ὁμοίϊα δαιδάλλονται,
<opp. c. 3.67> νόσφι μόνης οὐρῆς, τῇ τ' ἔμπαλιν εἰσοράαται:
<opp. c. 3.68> μείοσι μὲν μείζων τελέθει, μεγάλῃσι δὲ μείων.
<opp. c. 3.69> εὐπαγέες μηροί, δολιχὸν δέμας, ὄμμα φαεινόν:
<opp. c. 3.70> γλαυκιόωσι κόραι βλεφάροις ὕπο μαρμαίρουσαι,
<opp. c. 3.71> γλαυκιόωσιν ὁμοῦ τε καὶ ἔνδοθι φοινίσσονται,
<opp. c. 3.72> αἰθομέναις ἴκελαι, πυριλαμπέες: αὐτὰρ ἔνερθεν
<opp. c. 3.73> ὠχροί τ' ἰοτόκοι τε περὶ στομάτεσσιν ὀδόντες.
<opp. c. 3.74> ῥινὸς δαιδαλέος, χροιῇ τ' ἐπὶ παμφανοώσῃ
<opp. c. 3.75> ἠερόεις, πυκινῇσι μελαινομένῃσιν ὀπωπαῖς.
<opp. c. 3.76> ὠκύτατον θείει, καί τ' ἄλκιμον ἰθὺς ὀρούει:
<opp. c. 3.77> φαίης, ὁππότ' ἴδοιο, διηερίην φορέεσθαι.
<opp. c. 3.78> ἔμπης καὶ τόδε φῦλον ἐπικλείουσιν ἀοιδοὶ
<opp. c. 3.79> πρόσθ' ἔμεναι Βάκχοιο φερεσταφύλοιο τιθήνας:
<opp. c. 3.80> τοὔνεκεν εἰσέτι νῦν οἴνῳ μέγα καγχαλόωσι,
<opp. c. 3.81> δεχνύμεναι στομάτεσσι Διωνύσου μέγα δῶρον.
<opp. c. 3.82> τί χρέος ἐκ μερόπων δὲ κλυτὰς ἤμειψε γυναῖκας
<opp. c. 3.83> ἐς τόδε πορδαλίων γένος ἄγριον, αὖθις ἀείσω.
<opp. c. 3.84> ναὶ μὴν ἄλλο θοὸν διφυὲς γένος ὠπήσαιο,
<opp. c. 3.85> λύγγας ἀριζήλους: αἱ μὲν γὰρ ἔασιν ἰδέσθαι
<opp. c. 3.86> τυτθαί, βαιοτέροισί τ' ἐφωπλίσσαντο λαγωοῖς:
<opp. c. 3.87> ταὶ δ' ἄρα μείζονές εἰσιν, ἐπιθρώσκουσι δὲ ῥεῖα
<opp. c. 3.88> εὐκεράοις ἐλάφοισι καὶ ὀξυτέροις ὀρύγεσσι.
<opp. c. 3.89> μορφὴν δ' ἀμφίδυμοι πανομοίϊον ἀμφιέσαντο:
<opp. c. 3.90> ἶσαι μὲν βλεφάροισιν ὕπ' ὀφθαλμῶν ἀμαρυγαὶ
<opp. c. 3.91> ἱμερόεν στράπτουσι: προσώπατα δ' ἀμφοτέρῃσι
<opp. c. 3.92> φαιδρὰ πέλει βαιόν τε κάρη καὶ καμπύλον οὖας:
<opp. c. 3.93> μούνη δ' εἰσιδέειν ἀνομοίϊος ἔπλετο χροιή:
<opp. c. 3.94> μείοσι μὲν λυγγῶν ἐπιδέδρομε ῥινὸς ἐρευθής,
<opp. c. 3.95> μείζοσι δὲ κροκόεν τε θεείῳ τ' εἴκελον ἄνθος.
<opp. c. 3.96> ἔξοχα δ' αὖ τάδε φῦλα φίλην ἀγάσαντο γενέθλην
<opp. c. 3.97> εὔγληνοι λύγγες τε πυρίγληνοί τε λέοντες
<opp. c. 3.98> πορδάλιές τ' ὀλοαὶ καὶ τίγριες ἠνεμόεσσαι.
<opp. c. 3.99> τῶν δ' ὁπότε σκύμνους νεοθηλέας ἐν ξυλόχοισι
<opp. c. 3.100> λάθρη συλήσωσιν ἀταρβέες ἀγρευτῆρες,
<opp. c. 3.101> αἱ δ' ἄρ' ἔπειτ' ὀπίσω πάλι νεύμεναι ἀθρήσωσιν
<opp. c. 3.102> ἐξαπίνης κενεούς τε δόμους καὶ ἔρημα μέλαθρα,
<opp. c. 3.103> μύρονται λιγέως ἀδινὸν γόον, ἐκ δ' ἄρα τηλοῦ
<opp. c. 3.104> κωκυτὸν προϊᾶσι πολύστονον, οἷά τε πάτρης
<opp. c. 3.105> περθομένης ὑπὸ δουρὶ καὶ αἰθομένης πυρὶ λάβρῳ
<opp. c. 3.106> πεπτάμεναι περὶ τέκνα μέγα κλαίουσι γυναῖκες.
<opp. c. 3.107> ἦ ῥα τόσον τεκέων τε καὶ ἀρτιγόνοιο γενέθλης
<opp. c. 3.108> φίλτρον ἐνὶ κραδίῃ στάξεν θεός: οὐδ' ἄρα μούνοις
<opp. c. 3.109> ἀνθρώποις, οἳ πάντα νοήμασι μητίσαντο,
<opp. c. 3.110> ἀλλὰ καὶ ἑρπηστῆρσι καὶ ἰχθύσιν ἠδὲ καὶ αὐτοῖς
<opp. c. 3.111> θήρεσιν ὠμηστῇσι καὶ ὑψιπόλοις ἀγέλαισιν
<opp. c. 3.112> οἰωνῶν: τόσσον ῥα φύσις κρατερώτατον ἄλλων.
<opp. c. 3.113> οἵην μὲν κομιδὴν τεκέων ἐνὶ κύμασι δελφὶς
<opp. c. 3.114> αἰὲν ἔχει γλαῦκός τε χάροψ φωκή τε δυσαής.
<opp. c. 3.115> πῶς δ' ἄρ' ἐν οἰωνοῖσι ποθὴν ἀλίαστον ἔχουσιν
<opp. c. 3.116> ὧν τεκέων φῆναί τε βαρύφθογγοί τε πέλειαι
<opp. c. 3.117> αἰετόεντά τε φῦλα πολύζωοί τε κορῶναι.
<opp. c. 3.118> πῶς δ' ὄρνις κατὰ δῶμα συνέστιος ἀνθρώποισιν,
<opp. c. 3.119> ἀρτιτόκος, νεαροῖσι περισκαίρουσα νεοσσοῖς,
<opp. c. 3.120> κίρκον ὑπὲρ τέγεος κατεπάλμενον ἀθρήσασα
<opp. c. 3.121> ὀξὺ μὲν ἔκλαγεν αἶψα καὶ ἄνθορεν ὀξὺ λακοῦσα,
<opp. c. 3.122> αὐχένα δ' ὑψός' ἄειρεν ἐς ἠέρα γυρώσασα
<opp. c. 3.123> καὶ πάσαις ἑκάτερθε θοῶς ἔφριξεν ἐθείραις
<opp. c. 3.124> καὶ πτερὰ πάντα χάλασσε ποτὶ χθόνα: τοὶ δ' ἄρα δειλοὶ
<opp. c. 3.125> τεῖχος ὑπ' εὐπτέρυγον πρυλέες τρύζουσι νεοσσοί:
<opp. c. 3.126> ἡ δὲ καὶ ἂψ ἐφόβησε καὶ ἤλασεν ὄρνιν ἀναιδῆ,
<opp. c. 3.127> εἰρυμένη φίλα τέκνα, τά τ' εἰσέτι νήπια φέρβει,
<opp. c. 3.128> ἄπτερα λυσιτόκων θαλάμων ἀπολύμενα δεσμοῦ.
<opp. c. 3.129> ὣς δὲ καὶ ἐν θήρεσσιν ἐρίβρυχοί τε λέαιναι
<opp. c. 3.130> πορδάλιές τε θοαὶ καὶ τίγριδες αἰολόνωντοι
<opp. c. 3.131> παισὶ πέρι προβεβᾶσι καὶ ἀγρευτῆρσι μάχονται
<opp. c. 3.132> καί τε περὶ σφετέρων τεκέων τετλᾶσι δαμῆναι,
<opp. c. 3.133> ἀντίον αἰχμητῇσι συνιστάμεναι μερόπεσσιν:
<opp. c. 3.134> οὐδέ ποτ' ἐρρίγασιν ἑῆς ἐν ἀγῶνι γενέθλης
<opp. c. 3.135> οὐ πληθὺν ἐπιοῦσαν ἀκοντοβόλων αἰζηῶν,
<opp. c. 3.136> οὐ χαλκὸν σελαγεῦντα καὶ ἀστράπτοντα σίδηρον,
<opp. c. 3.137> οὐδὲ βολὰς βελέων τε θοὰς μυλάκων τε θαμειάς,
<opp. c. 3.138> σπεύδουσιν δ' ἢ πρόσθε θανεῖν ἦ τέκνα σαῶσαι.
<opp. c. 3.139> ἄρκτοι δ' ἀγριάδες, φόνιον γένος, αἰολόβουλον,
<opp. c. 3.140> λάχνην μὲν πυκινὴν δυσπαίπαλον ἀμφιέσαντο,
<opp. c. 3.141> μορφὴν δ' οὐκ ἀγανὴν παναμειδήτοισι προσώποις:
<opp. c. 3.142> κάρχαρον, οὐλόμενον, ταναὸν στόμα, κυανέη ῥίς,
<opp. c. 3.143> ὄμμα θοόν, σφυρὸν ὠκύ, τορὸν δέμας, εὐρὺ κάρηνον,
<opp. c. 3.144> χεῖρες χερσὶ βροτῶν ἴκελαι, πόδες αὖτε πόδεσσι,
<opp. c. 3.145> σμερδαλέη βρυχή, δολερὸν κέαρ, ἄγριον ἦτορ,
<opp. c. 3.146> καὶ πολλὴ Κυθέρεια καὶ οὐ κατὰ κόσμον ἰοῦσα:
<opp. c. 3.147> ἤματα γὰρ καὶ νύκτας ἐελδόμεναι φιλότητος
<opp. c. 3.148> αὐταὶ θηλύτεραι μάλ' ἐπ' ἄρσεσιν ὁρμαίνουσι,
<opp. c. 3.149> παῦρα μεθιέμεναι γαμίης παντερπέος εὐνῆς,
<opp. c. 3.150> τέκνα κυϊσκόμεναι νηδὺν ὅτε κυμαίνουσι.
<opp. c. 3.151> οὐ γάρ τοι θήρεσσι νόμος, γαστὴρ ὅτε πλήθει,
<opp. c. 3.152> ἐς λέχος ἐρχομένοις τελέειν φιλοτήσιον ἔργον,
<opp. c. 3.153> νόσφι μόνων λυγγῶν ὀλιγοδρανέων τε λαγωῶν.
<opp. c. 3.154> ἄρκτος δ' ἱμείρουσα γάμου στυγέουσά τε λέκτρον
<opp. c. 3.155> χῆρον ἔχειν τόσα παισὶ ταλάσσατο μητίσασθαι:
<opp. c. 3.156> πρὶν τοκετοῖο μολεῖν ὥρην, πρὶν κύριον ἦμαρ,
<opp. c. 3.157> νηδὺν ἐξέθλιψε, βιάσσατο τ' Εἰλειθυίας.
<opp. c. 3.158> τόσση μαχλοσύνη, τόσσος δρόμος εἰς ̓Αφροδίτην.
<opp. c. 3.159> τίκτει δ' ἡμιτέλεστα καὶ οὐ μεμελισμένα τέκνα,
<opp. c. 3.160> σάρκα δ' ἄσημον, ἄναρθρον, ἀείδελον ὠπήσασθαι,
<opp. c. 3.161> ἀμφότερον δὲ γάμῳ παιδοτροφίῃ τε μέμηλεν:
<opp. c. 3.162> ἀρτιτόκος δ' ἔτ' ἐοῦσα μετ' ἄρσενος εὐθὺς ἰαύει.
<opp. c. 3.163> λιχμᾶται γλώσσῃ τε φίλον γόνον, οἷά τε μόσχοι
<opp. c. 3.164> λιχμῶνται γλώσσῃσιν ἀμοιβαδίς, ἀλλήλοισι
<opp. c. 3.165> τερπόμενοι: γάνυται δὲ βοὸς χροῒ καλλίκερως βοῦς:
<opp. c. 3.166> οὐδ' ἀποπλάζονται, πρὶν ἀπὸ γλυκὺν ἵμερον εἷναι:
<opp. c. 3.167> θυμὸν δ' ἑσπομένοιο συνιαίνουσι νομῆος.
<opp. c. 3.168> ὣς ἄρκτος λιχμῶσα φίλους ἀνεπλάσσατο παῖδας,
<opp. c. 3.169> εἰσόκε κνυζηθμοῖσιν ἀναιδέα τονθρύζωσι.
<opp. c. 3.170> ναὶ μὴν χειμερίην πανυπείροχα δείδιεν ὁρμὴν
<opp. c. 3.171> καὶ λασίη περ ἐοῦσα: χιὼν δ' ὅτε πάντα παλύνει,
<opp. c. 3.172> ἑσπερίου ζεφύρου πανεπήτριμα χευαμένοιο,
<opp. c. 3.173> κεύθετ' ἐνὶ σπήλυγγι, τόθι σκέπας ἄρκιον εὕρῃ,
<opp. c. 3.174> καὶ βόσιος χατέουσα πόδας χεῖράς τε λιχμαίνει,
<opp. c. 3.175> οἷά τ' ἀμελγομένη, καὶ γαστρὸς ἔκλεψεν ἐρωήν.
<opp. c. 3.176> τοῖά νύ που βένθεσσιν ἐν εὐρυπόροιο θαλάσσης
<opp. c. 3.177> πουλύποδες σκολιοὶ παρὰ κύμασι μητίσαντο,
<opp. c. 3.178> χείματος οἳ μεσάτου κρυερὴν τρείοντες ἐνιπὴν
<opp. c. 3.179> κεύθονται πλαταμῶσιν ἑὰς πλοκαμῖδας ἔδοντες:
<opp. c. 3.180> αὐτὰρ ἐπὴν ἔαρ ὑγρὸν ἐΰτροφον ἀνθήσειεν,
<opp. c. 3.181> ἀκρέμονες σφίσιν ὦκα νέοι πάλιν ἀλδήσκουσι,
<opp. c. 3.182> καὶ πάλιν εὐπλόκαμοι δολιχὴν πλώουσι θάλασσαν.
<opp. c. 3.183> ἑξείης ἐνέπωμεν ἐΰσφυρον, ἠερόεντα,
<opp. c. 3.184> κραιπνόν, ἀελλοπόδην, κρατερώνυχον, αἰπὺν ὄναγρον:
<opp. c. 3.185> ὄσσε πέλει φαιδρός, δέμας ἄρκιος, εὐρὺς ἰδέσθαι,
<opp. c. 3.186> ἀργύρεος χροιήν, δολιχούατος, ὀξύτατος θεῖν:
<opp. c. 3.187> ταινίη δὲ μέλαινα μέσην ῥάχιν ἀμφιβέβηκε,
<opp. c. 3.188> χιονέῃς ἑκάτερθε περισχομένη στεφάνῃσι.
<opp. c. 3.189> χιλὸν ἔδει, φέρβει μιν ἄδην ποεσιτρόφος αἶα,
<opp. c. 3.190> ἀλλ' αὐτὸς κρατεροῖς ἀγαθὴ βόσις ἔπλετο θηρσί.
<opp. c. 3.191> φῦλα δ' ἀελλοπόδων ζηλήμονα πάμπαν ὀνάγρων
<opp. c. 3.192> πολλαῖσίν τ' ἀλόχοισιν ἀγαλλόμενοι κομόωσι:
<opp. c. 3.193> θηλύτεραι δ' ἕσπονθ', ὅθι τοι πόσις ἡγεμονεύει:
<opp. c. 3.194> πρὸς νομὸν ἰθύνουσιν, ἐπὴν ἐθέλῃσιν ἀνώγειν,
<opp. c. 3.195> πρὸς πηγὰς ποταμῶν, θηρῶν μέθυ, καὶ πάλιν αἶψα
<opp. c. 3.196> πρὸς λασίους οἴκους, ὅταν ἕσπερος ὕπνον ἄγῃσι.
<opp. c. 3.197> ζῆλον δ' ἄρσεσι πᾶσιν ἐπὶ σφετέροισιν ὀρίνει
<opp. c. 3.198> υἱάσι νηπιάχοισι πανάγριος οἶστρος ἀναιδής:
<opp. c. 3.199> ὁππότε θηλυτέρη γὰρ ἔχει κόπον Εἰλειθυίης,
<opp. c. 3.200> ἄγχι μάλ' ἑζόμενος σφέτερον γόνον ἄντα δοκεύει:
<opp. c. 3.201> καί ῥ' ὅτε νηπίαχον μητρὸς παρὰ ποσσὶ πέσῃσιν,
<opp. c. 3.202> εἰ μὲν θῆλυ πέλει, ποθέει τέκος, ἠδ' ἑκάτερθε
<opp. c. 3.203> γλώσσῃ λιχμάζων φίλιον γόνον ἀμφαγαπάζει:
<opp. c. 3.204> ἄρσενα δ' εἴ μιν ἴδοι, τότε δὴ τότε θυμὸν ὀρίνει
<opp. c. 3.205> λευγαλέῳ ζήλῳ μητέρι μαινόμενος θήρ:
<opp. c. 3.206> ἐκ δ' ἔθορεν μεμαὼς παιδὸς γενύεσσι ταμέσθαι
<opp. c. 3.207> μήδεα, μὴ μετόπισθε νέον γένος ἡβήσειεν.
<opp. c. 3.208> ἡ δὲ λεχώ περ ἐοῦσα καὶ ἀσθενέουσα τόκοισι
<opp. c. 3.209> παιδὶ λυγρῷ πολεμιζομένῳ μήτηρ ἐπαμύνει.
<opp. c. 3.210> ὡς δ' ὁπότ' ἐν πολέμῳ πολυκήδεϊ μητέρος ἄντην
<opp. c. 3.211> νηπίαχον κτείνωσιν ἀπηνέες αἰχμητῆρες,
<opp. c. 3.212> αὐτήν τ' αὖ ἐρύωσιν ἔτι σπαίροντι φόνοισιν
<opp. c. 3.213> υἱέϊ πλεγνυμένην, στονόεν μέγα κωκύουσαν,
<opp. c. 3.214> δρυπτομένην ἁπαλήν τε παρηΐδα, νέρθε τε μαζῶν
<opp. c. 3.215> αἵματι δευομένην θερμῷ λιαρῷ τε γάλακτι:
<opp. c. 3.216> ὣς καὶ θῆλυς ὄναγρος ἐφ' υἱέϊ πάμπαν ἔοικεν
<opp. c. 3.217> οἰκτρὰ κινυρομένῃ καὶ δύσμορα κωκυούσῃ.
<opp. c. 3.218> φαίης κεν πανάποτμον, ἑὸν πάϊν ἀμφιβεβῶσαν,
<opp. c. 3.219> μείλιχα μυθεῖσθαι καὶ λισσομένην ἀγορεύειν:
<opp. c. 3.220> ἆνερ, ἄνερ, τί νυ σεῖο προσώπατα τρηχύνονται,
<opp. c. 3.221> ὄμματα φοινίχθη δέ, τά τ' ἦν πάρος αἰγλήεντα;
<opp. c. 3.222> οὐχὶ μέτωπον ἀθρεῖς λιθοεργέος ἄγχι Μεδούσης,
<opp. c. 3.223> οὐ γόνον ἰοβόρον παναμειλίκτοιο δρακαίνης,
<opp. c. 3.224> οὐ σκύμνον πανάθεσμον ὀριπλάγκτοιο λεαίνης.
<opp. c. 3.225> παῖδα λυγρὴ τὸν ἔτικτον, ὃν ἀρώμεσθα θεοῖσι,
<opp. c. 3.226> παῖδα τεὸν γενύεσσι τεῇς οὐκ ἄρσενα θήσεις;
<opp. c. 3.227> ἴσχε, φίλος, μὴ τάμνε: τί μοι τάμες; οἷον ἔρεξας;
<opp. c. 3.228> παῖδα τὸ μηδὲν ἔθηκας, ὅλον δέμας ἐξαλαώσας.
<opp. c. 3.229> δειλὴ ἐγώ, πανάποτμος ἀωροτάτοιο λοχείης,
<opp. c. 3.230> καὶ σὺ τέκος πάνδειλον ἀλιτροτάτοιο τοκῆος.
<opp. c. 3.231> δειλὴ ἐγώ, τριτάλαινα, κενὸν τόκον ὠδίνασα,
<opp. c. 3.232> καὶ σὺ τέκος, τμηθεὶς οὐχὶ στονύχεσσι λεόντων,
<opp. c. 3.233> ἀλλ' ἐχθραῖς γενύεσσι λεοντείῃσι τοκῆος.
<opp. c. 3.234> τοῖά τις ἂν πανάποτμον ἑὸν περὶ νήπιον υἷα
<opp. c. 3.235> μυθεῖσθαι φαίη: τὸν δ' οὐκ ἀλέγοντα δαφοινοῖς
<opp. c. 3.236> δαίνυσθαι στομάτεσσιν ἀμειδέα παιδὸς ἐδητύν.
<opp. c. 3.237> Ζεῦ πάτερ, ὅσσον ἔφυ ζήλοιο πανάγριον ἦτορ.
<opp. c. 3.238> κεῖνον καὶ φύσιος κρατερώτερον εἰσοράασθαι
<opp. c. 3.239> θῆκας, ἄναξ, δῶκας δὲ πυρὸς δριμεῖαν ἐρωήν,
<opp. c. 3.240> δεξιτερῇ δὲ φέρειν ἀδαμάντινον ὤπασας ἆορ.
<opp. c. 3.241> οὐ παῖδας τήρησε φίλους γλυκεροῖσι τοκεῦσιν,
<opp. c. 3.242> οὐχ ἑτάρους πηούς τε μολών, οὐκ οἶδεν ὁμαίμους,
<opp. c. 3.243> ὁππόταν ἀργαλέος τε καὶ ἄσπετος ἀντιβολήσῃ.
<opp. c. 3.244> κεῖνος καὶ προπάροιθεν ἑοῖσιν ἐφώπλισε παισὶν
<opp. c. 3.245> αὐτοὺς ἡμιθέους καὶ ἀμύμονας ἡμιθεαίνας,
<opp. c. 3.246> Αἰγείδην Θησῆα καὶ Αἰολίδην ̓Αθάμαντα,
<opp. c. 3.247> ̓Ατθίδα καὶ Πρόκνην καὶ Θρηϊκίην Φιλομήλην
<opp. c. 3.248> Κολχίδα τε Μήδειαν ἀρίζηλόν τε Θεμιστώ.
<opp. c. 3.249> ἀλλ' ἔμπης μετὰ φῦλον ἐφημερίων ἀλεγεινῶν
<opp. c. 3.250> θηρσὶ Θυεστείην ὀλοὴν παρέθηκε τράπεζαν.
<opp. c. 3.251> ἔστι δ' ἐϋκρήμνοις ἐπὶ τέρμασιν Αἰθιοπήων
<opp. c. 3.252> ἱππάγρων πολὺ φῦλον, ἀκαχμένον ἰοφόροισι
<opp. c. 3.253> δοιοῖς χαυλιόδουσι: ποδῶν γε μὲν οὐ μίαν ὁπλήν,
<opp. c. 3.254> χηλὴν δ' αὖ φορέουσι διπλῆν, ἰκέλην ἐλάφοισι:
<opp. c. 3.255> χαίτη δ' αὐχενίη μεσάτην ῥάχιν ἀμφιβεβῶσα
<opp. c. 3.256> οὐρὴν ἐς νεάτην μετανίσσεται: οὐδὲ βροτείην
<opp. c. 3.257> δουλοσύνην ἔτλη ποθ' ὑπερφίαλον γένος αἰνόν:
<opp. c. 3.258> ἀλλ' εἰ καί ποθ' ἕλοιεν ἐϋστρέπτοισι βρόχοισιν
<opp. c. 3.259> ἵππαγρον δολίοισι λόχοις μελανόχροες ̓Ινδοί,
<opp. c. 3.260> οὔτε βορὴν ἐθέλει μετὰ χείλεσιν αἶψα πάσασθαι
<opp. c. 3.261> οὔτε πιεῖν, ὀλοὸς δὲ φέρειν ζυγὸν ἔπλετο δοῦλον.
<opp. c. 3.262> φράζεο καὶ δύο φῦλα δυσάντεα, καρχαρόδοντα,
<opp. c. 3.263> μηλοφόνον τε λύκον δυσδερκέα τ' αὖθις ὕαιναν,
<opp. c. 3.264> τὸν μὲν ποιμενίων τε καὶ αἰπολίων ὀλετῆρα,
<opp. c. 3.265> τὴν δ' ἐχθρὴν σκυλάκεσσιν ἀρειοτέροις τε κύνεσσι:
<opp. c. 3.266> τὸν μὲν νυκτερινὸν διὰ γαστρὸς ἄφυκτον ἐρωὴν
<opp. c. 3.267> ἀρνειῶν ἐρίφων τε πολυπλόκον ἁρπακτῆρα,
<opp. c. 3.268> τὴν δ' αὖ νυκτιπόρον καὶ νυκτιπλανῆ τελέθουσαν
<opp. c. 3.269> οὕνεκά οἱ διὰ νύκτα φάος, σκότος αὖτε μετ' ἠῶ.
<opp. c. 3.270> εἴδεα δ' ἀμφοτέροις ἀνομοίϊα θηρσὶ δαφοινοῖς:
<opp. c. 3.271> τὸν μὲν γάρ τε κύνεσσι πανείκελον ὠπήσαιο
<opp. c. 3.272> μείζοσι ποιμενικοῖς, λασίη δ' ἐπιέσπεται οὐρή:
<opp. c. 3.273> ἡ δέ τε κυρτοῦται μεσάτην ῥάχιν, ἀμφὶ δὲ πάντῃ
<opp. c. 3.274> λαχνήεσσα κυρεῖ, κατὰ δ' ἔγραπται δέμας αἰνὸν
<opp. c. 3.275> κυανέῃς ἑκάτερθεν ἐπήτριμα ταινίῃσι:
<opp. c. 3.276> στεινὴ τ' ἐκτάδιός τε πέλει καὶ νῶτα καὶ οὐρήν:
<opp. c. 3.277> ῥινὸν δ' ἀμφοτέροισιν ἐπικλείουσιν ἀοιδοὶ
<opp. c. 3.278> ῥιγεδανόν: τῆς μέν τε διατμήξας περὶ ποσσὶν
<opp. c. 3.279> εἰ φορέοις, φορέοις σκυλάκων μέγα δεῖμα κραταιῶν,
<opp. c. 3.280> καί σε κύνες κείνοισιν ἐπεμβεβαῶτα πεδίλοις
<opp. c. 3.281> ἀντίον οὐχ ὑλάουσι πάρος γε μὲν ὑλακόωντες.
<opp. c. 3.282> εἰ δὲ λύκον δείρας ῥινῶν ἄπο τεκτήναιο
<opp. c. 3.283> τύμπανον εὐκέλαδον Διδυμήϊον, ὠλεσίκαρπον,
<opp. c. 3.284> μοῦνόν τοι μετὰ πᾶσι βαρύβρομον ἔκλαγεν ἠχὴν
<opp. c. 3.285> καὶ μοῦνον παταγεῖ, τὰ δ' ἐΰθροα πρόσθεν ἐόντα
<opp. c. 3.286> τύμπανα σιγάζει κώφησέ τε πᾶσαν ἰωήν.
<opp. c. 3.287> καὶ φθίμενοι γὰρ ὄϊς φθίμενον λύκον ἐρρίγασι.
<opp. c. 3.288> θαῦμα δὲ καὶ τόδ' ἄκουσα περὶ στικτῇσιν ὑαίναις,
<opp. c. 3.289> ἄρσενα καὶ θήλειαν ἀμείβεσθαι λυκάβαντι,
<opp. c. 3.290> καί ῥ' ὁτὲ μὲν τελέθειν δυσδερκέα νυμφευτῆρα,
<opp. c. 3.291> νωλεμὲς ἱμείροντα γάμων, ποτὲ δ' αὖθις ὁρᾶσθαι
<opp. c. 3.292> θηλυτέρην νύμφην λοχίην καὶ μητέρα κεδνήν.
<opp. c. 3.293> ἀλλὰ λύκων τελέθει πολιότριχα πέντε γένεθλα,
<opp. c. 3.294> εἴδεα δ' ἀλλήλοις ἀνομοίϊα τεκμήραντο
<opp. c. 3.295> φῶτες ἀμορβῆες, τοῖσιν μάλα δήϊα φῦλα.
<opp. c. 3.296> πρῶτα μὲν ὃν καλέουσι θρασύφρονα τοξευτῆρα:
<opp. c. 3.297> ξουθὸς μὲν πρόπαν εἶδος, ἀτὰρ περιηγέα γυῖα
<opp. c. 3.298> καὶ κεφαλὴν φορέει πολὺ μείζονα καὶ θοὰ κῶλα:
<opp. c. 3.299> γαστέρα δ' ἀργαίνουσαν ἔχει πολιῇ ῥαθάμιγγι:
<opp. c. 3.300> σμερδαλέον δ' ἰάχει τε καὶ ὑψόθι πάμπαν ὀρούει,
<opp. c. 3.301> αἰὲν ἐπισσείων κεφαλὴν πυρόεν τε δεδορκώς.
<opp. c. 3.302> ἄλλος δ' αὖ μέγεθος μὲν ὑπέρτερος, ἅψεα δ' αὖτε
<opp. c. 3.303> μηκεδανός, πάντεσσι θοώτερος ὦκα λύκοισι:
<opp. c. 3.304> τὸν μέροπες κίρκον τε καὶ ἅρπαγα κικλήσκουσι.
<opp. c. 3.305> πολλῷ σὺν ῥοίζῳ δὲ μάλ' ὄρθριος εἶσιν ἐπ' ἄγρην
<opp. c. 3.306> πρώτῃ ὑπ' ἀμφιλύκῃ: ῥέα γάρ τ' ἐπιδεύετ' ἐδωδῆς:
<opp. c. 3.307> χροιὴ δ' ἀργυφέη σελαγεῖ πλευράς τε καὶ οὐρήν,
<opp. c. 3.308> ναίει δ' οὔρεα μακρά: τὰ δ' ὁππότε χείματος ὥρῃ
<opp. c. 3.309> ἐκ νεφέων προχυθεῖσα χιὼν κρυόεσσα καλύψῃ,
<opp. c. 3.310> δὴ τότε καὶ πόλιος πέλας ἵκετο θὴρ ὀλοόφρων,
<opp. c. 3.311> πᾶσαν ἀναιδείην ἐπιειμένος εἵνεκ' ἐδωδῆς,
<opp. c. 3.312> λάθρη τ' ἐμπελάει μάλα τ' ἤρεμος, εἰσόκεν ἄγρῃ
<opp. c. 3.313> ἐγχρίμψῃ: τὴν δ' αἶψα θοοῖς ὀνύχεσσιν ἔμαρψεν.
<opp. c. 3.314> ἔστι δέ τις Ταύροιο νιφοβλήτους ὑπὲρ ἄκρας
<opp. c. 3.315> ἐνδιάων Κίλικάς τε πάγους καὶ πρῶνας ̓Αμανοῦ,
<opp. c. 3.316> καλὸς ἰδεῖν, θήρεσσι πανέξοχος, ὅντε καλεῦσι
<opp. c. 3.317> χρύσεον, ἀστράπτοντα περισσοκόμοισιν ἐθείραις,
<opp. c. 3.318> οὐ λύκος, ἀλλὰ λύκου προφερέστατος αἰπύτατος θήρ,
<opp. c. 3.319> χείλεσι χαλκείοισι τεθηγμένος, ἄσπετος ἀλκήν.
<opp. c. 3.320> πολλάκι τοι καὶ χαλκὸν ἀτειρέα, πολλάκι λᾶαν
<opp. c. 3.321> ἐμμενέως ἐτόρησε καὶ αἰχμήεντα σίδηρον.
<opp. c. 3.322> καὶ κύνα Σείριον οἶδε καὶ ἀντέλλοντα φοβεῖται:
<opp. c. 3.323> αὐτίκα δὴ ῥωχμὸν καταδύεται εὐρέος αἴης
<opp. c. 3.324> ἠὲ κατὰ σπήλυγγος ἀφεγγέος, εἰσόκεν ἄζης
<opp. c. 3.325> ἠέλιος παύσαιτο καὶ οὐλομένου κυνὸς ἀστήρ.
<opp. c. 3.326> ̓́Ακμονες αὖ δοιοί, φόνιον γένος, αὐχένα βαιοί,
<opp. c. 3.327> εὐρύτατοι νώτοισιν, ἀτὰρ λασιότριχε μηροὺς
<opp. c. 3.328> καὶ πόδας ἠδὲ πρόσωπον ὀλίζονες, ὄμμασι βαιοί.
<opp. c. 3.329> τῶν ὁ μὲν ἀργυρέοις νώτοις καὶ γαστέρι λευκῇ
<opp. c. 3.330> παμφαίνει, δνοφερὸς δὲ μόνων ἄκρα νείατα ταρσῶν:
<opp. c. 3.331> ὅν τινες ἰκτῖνον πολιότριχα φῶτες ἔλεξαν.
<opp. c. 3.332> αὐτὰρ ὅ γε χροιῇσι μελαινομένῃσι πέφανται,
<opp. c. 3.333> μείων μὲν προτέροιο, τὸ δὲ σθένος οὐκ ἐπιδευής.
<opp. c. 3.334> θηρεύει δ' ἔκπαγλον ἐπὶ πτώκεσσιν ὀρούων:
<opp. c. 3.335> πᾶσαί τ' ἐκ μελέων ὀρθαὶ φρίσσουσιν ἔθειραι.
<opp. c. 3.336> Δηθάκι δ' αὖτε λύκοι καὶ πορδαλίεσσι δαφοιναῖς
<opp. c. 3.337> εἰς εὐνὴν ἐπέλασσαν, ὅθεν κρατερόφρονα φῦλα,
<opp. c. 3.338> θῶες: ὁμοῦ δὲ φέρουσι διπλοῦν μεμορυγμένον ἄνθος,
<opp. c. 3.339> μητέρα μὲν ῥινοῖσι, προσώποις δ' αὖ γενετῆρα.
<opp. c. 3.340> Τίγριδος αὖ μετέπειτα κλυτὸν δέμας ἀείδωμεν,
<opp. c. 3.341> τῆς οὐ τερπνότερον φύσις ὤπασε τεχνήεσσα
<opp. c. 3.342> ὀφθαλμοῖσιν ἰδεῖν θηρῶν μετὰ πουλὺν ὅμιλον.
<opp. c. 3.343> τόσσον δ' ἐν θήρεσσι μέγ' ἔξοχος ἔπλετο τίγρις,
<opp. c. 3.344> ὅσσον ἐν ἠερίοισι ταὼς καλὸς οἰωνοῖσι.
<opp. c. 3.345> πάντα μιν ἀθρήσειας ὀρέσβιον οἶα λέαιναν,
<opp. c. 3.346> νόσφι μόνου ῥινοῖο, τὸν αἰόλον ἐστεφάνωται,
<opp. c. 3.347> δαίδαλα πορφύροντα καὶ ἄνθεσι μαρμαίροντα.
<opp. c. 3.348> τοίην μὲν πυρόεσσαν ὑπὸ βλεφάροισιν ὀπωπαὶ
<opp. c. 3.349> μαρμαρυγὴν στράπτουσιν: ἀτὰρ δέμας ἔπλετο τοῖον,
<opp. c. 3.350> καρτερόν, εὔσαρκον: τοίη δολιχόσκιος οὐρή:
<opp. c. 3.351> τοῖα περὶ στομάτεσσι προσώπατα: τοῖον ὕπερθε
<opp. c. 3.352> νεύει ἐπισκύνιον: τοῖοι σελαγεῦσιν ὀδόντες.
<opp. c. 3.353> ὠκυτέρη τελέθει δὲ θοῶν πανυπείροχα θηρῶν:
<opp. c. 3.354> αὐτῷ γάρ τε θέειν ἰκέλη Ζεφύρῳ γενετῆρι:
<opp. c. 3.355> οὔτι γε μὴν γενετῆρι: τίς ἂν τάδε πιστώσαιτο,
<opp. c. 3.356> θῆρες ὅτι δμηθεῖεν ὑπ' ἠέρι νυμφευτῆρι;
<opp. c. 3.357> ἔπλετο γὰρ κείνη κενεὴ φάτις, ὡς τόδε φῦλον
<opp. c. 3.358> θῆλυ πρόπαν τελέθει καὶ ἀδέμνιον ἄρσενός ἐστι:
<opp. c. 3.359> δηθάκι γάρ κεν ἴδοις πολυανθέα καλὸν ἀκοίτην:
<opp. c. 3.360> ῥεῖα γὰρ οὐκ ἂν ἕλοις: δὴ γάρ τε λιπὼν ἑά τέκνα
<opp. c. 3.361> ἐμμενέως φεύγει, θηρήτορας εὖτ' ἂν ἴδηται:
<opp. c. 3.362> ἡ δ' ἕπεται σκύμνοισιν ἀνιάζουσά τε θυμόν,
<opp. c. 3.363> χάρμα μέγ' ἀγρευτῆρσι, πρὸς ἄρκυας ἰθὺς ἱκάνει.
<opp. c. 3.364> Κάπρος ἐνυαλίοις δὲ μέγ' ἔξοχος ἐν θήρεσσιν
<opp. c. 3.365> εὐνὰς μὲν ποθέει πυμάτοις ἐνὶ βένθεσι κρημνῶν,
<opp. c. 3.366> ἔξοχα δὲ στυγέει δοῦπον πολυηχέα θηρῶν.
<opp. c. 3.367> θηλυτέρῃ δ' ἀλίαστος ἐφορμαίνων ἀλάληται
<opp. c. 3.368> καὶ μάλ' ἐρωμανέων σφριγᾷ: κατὰ δ' αὐχένος ὀρθαὶ
<opp. c. 3.369> φρίσσουσι τρίχες, οἶα περισσολόφων πηλήκων,
<opp. c. 3.370> ἀφρὸν ἀποσταλάει δὲ κατὰ χθονός: αὐτὰρ ὀδόντων
<opp. c. 3.371> ἕρκος ἐπικροτέει λευκόχροον ἄσθματι θερμῷ:
<opp. c. 3.372> καὶ χόλος ἀμφὶ γάμοισι πολὺ πλέον ἠέπερ αἰδώς.
<opp. c. 3.373> θηλυτέρη δ' εἴ μίν κεν ὑποπτήξασα μένῃσιν,
<opp. c. 3.374> ἔσβεσε πάντα χόλον, κατὰ δ' εὔνασε θηρὸς ἐρωήν:
<opp. c. 3.375> εἰ δέ κ' ἀνηναμένη φεύγῃ φιλοτήσιον εὐνήν,
<opp. c. 3.376> αὐτίκ' ὀρινόμενος θερμῷ πυρόεντι μύωπι
<opp. c. 3.377> ἢ γάμον ἐξετέλεσσεν ἀνάγκῃ, ἶφι δαμάσσας,
<opp. c. 3.378> ἢ νέκυν ἐν κονίῃσι βάλεν, γενύεσσιν ὀρούσας.
<opp. c. 3.379> ἔστι δέ τις κάπροιο φάτις πέρι λευκὸν ὀδόντα
<opp. c. 3.380> λάθριον ἐντὸς ἔχειν μαλερὴν πυρόεσσαν ἐνιπήν.
<opp. c. 3.381> σῆμα δ' ἐφημερίοισιν ἀριφραδὲς ἐρρίζωται:
<opp. c. 3.382> ὁππότε γὰρ πολύς ὄχλος ἐπήτριμος ἀγρευτήρων
<opp. c. 3.383> σὺν κυσὶν εὐτόλμοισι ποτὶ χθόνα θῆρα βάλωνται,
<opp. c. 3.384> αἰχμῇσιν δολιχῇσιν ἐπασσύτερον δαμάσαντες,
<opp. c. 3.385> δὴ τότ' ἀπ' αὐχένος εἴ τις ἀειράμενος τρίχα λεπτὴν
<opp. c. 3.386> θηρὸς ἔτ' ἀσθμαίνοντος ἐνιχρίμψειεν ὀδόντι,
<opp. c. 3.387> αἶψα μάλα σφαιρηδὸν ἀνέδραμεν αἰθομένη θρίξ.
<opp. c. 3.388> καὶ δ' αὐτοῖσι κύνεσσιν ἐπὶ πλευρῇς ἑκάτερθεν,
<opp. c. 3.389> ἔνθα συὸς γενύων πέλασαν αἴθωνες ὀδόντες,
<opp. c. 3.390> ἴχνια πυρσευθέντα διὰ ῥινοῖο τέτανται.
<opp. c. 3.391> ̔Υστρίγγων δ' οὔπω τι πέλει κατὰ δάσκιον ὕλην
<opp. c. 3.392> ῥίγιον εἰσιδέειν οὔτ' ἀργαλεώτερον ἄλλο:
<opp. c. 3.393> τῶν ἤτοι μέγεθος μὲν ὁποῖα λύκοισι δαφοινοῖς,
<opp. c. 3.394> βαιόν, ὀλιζότερον, κρατερὸν δέμας, ἀμφὶ δὲ ῥινὸς
<opp. c. 3.395> τρηχείαις λασίαισι πέριξ πέφρικεν ἐθείραις,
<opp. c. 3.396> ὁπποίαις θωρήξατ' ἐχίνων αἰόλα φῦλα.
<opp. c. 3.397> ἀλλ' ὅτε μιν σεύωσιν ἀρείονες ἔξοχα θῆρες,
<opp. c. 3.398> δὴ τότ' ἐμήσατο τοῖα: θοὰς ἔφριξεν ἐθείρας
<opp. c. 3.399> καί τ' ὀπίσω νώτοισιν ἀκαχμένον ὠκυπέτῃσιν
<opp. c. 3.400> ἰθὺς ἀκοντίζει μαλερὸν βέλος: ἀμφότερον δὲ
<opp. c. 3.401> φεύγει τ' ἐμμενέως καὶ ἀλευόμενος πολεμίζει.
<opp. c. 3.402> δηθάκις ἔκτεινεν κύνα κάρχαρον: ὧδέ κε φαίης
<opp. c. 3.403> αἰζηὸν τόξων δεδαηκότα τοξεύεσθαι.
<opp. c. 3.404> τοὔνεκεν ὁππότε μιν θηρήτορες ὠπήσωνται,
<opp. c. 3.405> οὔτι κύνας μεθιᾶσι, δόλον δ' ἐπετεκτήναντο,
<opp. c. 3.406> τὸν μετέπειτ' ἐρέω, θηρῶν φόνον ὁππότ' ἀείδω.
<opp. c. 3.407> ἰχνεύμων βαιὸς μέν, ἀτὰρ μεγάλοισιν ὁμοίως
<opp. c. 3.408> μέλπεσθαι θήρεσσι πανάξιος εἵνεκα βουλῆς
<opp. c. 3.409> ἀλκῆς τε κρατερῆς ὑπὸ νηπεδανοῖσι μέλεσσιν.
<opp. c. 3.410> ἦ γάρ τοι κέρδεσσι κατέκτανε διπλόα φῦλα,
<opp. c. 3.411> ἑρπηστῆρας ὄφεις καὶ ἀργαλέους κροκοδείλους,
<opp. c. 3.412> κείνους Νειλῴους, φόνιον γένος: ὁππότε γάρ τις
<opp. c. 3.413> θηρῶν λευγαλέων εὕδῃ τρίστοιχα πετάσσας
<opp. c. 3.414> χείλεα καὶ χάος εὐρὺ καὶ ἄσπετον αἰόλον ἕρκος,
<opp. c. 3.415> δή ῥα τότ' ἰχνεύμων δολίην ἐπὶ μῆτιν ὑφαίνων
<opp. c. 3.416> λοξοῖς ὀφθαλμοῖσιν ἀπείρονα θῆρα δοκεύει,
<opp. c. 3.417> εἰσόκε τοι βαθὺν ὕπνον ἐπὶ φρεσὶ πιστώσηται:
<opp. c. 3.418> αἶψα δ' ἄρ' ἐν ψαμάθοισι καὶ ἐν πηλοῖσιν ἐλυσθεὶς
<opp. c. 3.419> ῥίμφ' ἔθορεν, πυλεῶνα διαπτάμενος θανάτοιο
<opp. c. 3.420> τολμηρῇ κραδίῃ, διὰ δ' εὐρέος ἤλυθε λαιμοῦ.
<opp. c. 3.421> αὐτὰρ ὅ γ' ἐξ ὕπνου βαρυαέος ἔγρετο δειλός,
<opp. c. 3.422> καὶ κακὸν ἐν λαγόνεσσι φέρων τόσον ἀπροτίελπτον,
<opp. c. 3.423> πάντῃ μαινόμενος καὶ ἀμήχανος ἀμφαλάληται,
<opp. c. 3.424> ἄλλοτε μὲν ποτὶ τέρματ' ἰὼν μυχάτου ποταμοῖο,
<opp. c. 3.425> ἄλλοτε δ' αὖ ψαμάθοισι κυλινδόμενος ποτὶ χέρσον,
<opp. c. 3.426> ἄγριον ἀσθμαίνων, στρωφώμενος ἀμφ' ὀδύνῃσιν.
<opp. c. 3.427> αὐτὰρ ὅ γ' οὐκ ἀλέγει, γλυκερῇ δ' ἐπιτέρπετ' ἐδωδῇ:
<opp. c. 3.428> ἥπατι δ' ἄγχι μάλιστα παρήμενος εἰλαπινάζει:
<opp. c. 3.429> ὀψὲ δέ τοι προλιπὼν κενεὸν δέμας ἔκθορε θηρός.
<opp. c. 3.430> ἰχνεῦμον μέγα θαῦμα, μεγασθενές, αἰολόβουλε,
<opp. c. 3.431> ὅσσην τοι κραδίη τόλμαν χάδεν. ὅσσον ὑπέστης,
<opp. c. 3.432> ἀγχίμολον θανάτοιο τεὸν δέμας ἀμφὶς ἐρείσας.
<opp. c. 3.433> ἀσπίδα δ' ἰοφόρον τοίαις ἐδαμάσσατο βουλαῖς.
<opp. c. 3.434> πᾶν δέμας ἐν ψαμάθοισι καλύψατο θῆρα δοκεύων,
<opp. c. 3.435> νόσφι μόνης οὐρῆς τε καὶ ὀφθαλμῶν πυροέντων:
<opp. c. 3.436> οὐρή οἱ δολιχὴ γὰρ ὀφιονέη τε τέτυκται,
<opp. c. 3.437> ἄκροισιν κεφαληδὸν ἐειδομένοισι κορύμβοις,
<opp. c. 3.438> ἄντα μελαινομένη, θηρῶν φολίδεσσιν ὁμοίη.
<opp. c. 3.439> τὴν δ' ὅτε φυσιόωσαν ἔχιν ψολόεσσαν ἴδηται,
<opp. c. 3.440> ἀντία γυρώσας προκαλέσσατο θῆρα δαφοινήν.
<opp. c. 3.441> ἀσπὶς δ' ἰοφόρον πέλας ἀντήειρε κάρηνον,
<opp. c. 3.442> στήθεά τ' εὔρυνε, στυφελόν θ' ὑπέσηρεν ὀδόντα,
<opp. c. 3.443> μαρναμένη γενύεσσιν ἐτώσια λευγαλέῃσιν.
<opp. c. 3.444> ἀλλ' οὐκ ἰχνεύμων τότ' ἀρήϊος ἐν ψαμάθοισι
<opp. c. 3.445> δηθύνει, πικρῶν δὲ θορὼν ἐδράξατο λαιμῶν,
<opp. c. 3.446> δαρδάπτει τε γένυσσιν ἑλισσομένην ἑκάτερθε,
<opp. c. 3.447> καὶ νέκυν αὐτίκ' ἔθηκ' ἀποφώλιον ἐκπτύουσαν
<opp. c. 3.448> πευκεδανὸν θανάτοιο φίλον, ζαμενῆ χόλον, ἰόν.
<opp. c. 3.449> ναὶ μὴν αἰολόβουλος ἐπ' ἀγραύλοισι μάλιστα
<opp. c. 3.450> θηρσὶ πέλει κερδώ, μάλ' ἀρήϊος ἐν πραπίδεσσι:
<opp. c. 3.451> καὶ πινυτὴ ναίει πυμάτοις ἐνὶ φωλειοῖσιν,
<opp. c. 3.452> ἑπταπύλους οἴξασα δόμους τρητάς τε καλιὰς
<opp. c. 3.453> τηλόθ' ἀπ' ἀλλήλων, μή μιν θηρήτορες ἄνδρες
<opp. c. 3.454> ἀμφὶ θύρῃ λοχόωντες ὑπὸ βροχίδεσσιν ἄγωνται:
<opp. c. 3.455> ἀργαλέη γενύεσσι καὶ ἀντία δηρίσασθαι
<opp. c. 3.456> θηρσί τ' ἀρειοτέροισι καὶ ἀγρευτῆρσι κύνεσσιν.
<opp. c. 3.457> εὖτε δὲ χεῖμα πέλει κρυερὸν βόσιός τε χατίζει,
<opp. c. 3.458> γυμναὶ δ' ἡμερίδες περὶ βότρυσιν ἰνδάλλονται,
<opp. c. 3.459> δὴ τότε καὶ θηρᾶν πικρὴν ἐπὶ μῆτιν ὑφαίνει,
<opp. c. 3.460> οἰωνούς τε δόλοισιν ἑλεῖν καί τέκνα λαγωῶν.
<opp. c. 3.461> ἔννεπέ μοι κἀκεῖνα, πολύθροε Μοῦσα λιγεῖα,
<opp. c. 3.462> μικτὰ φύσιν θηρῶν, διχόθεν κεκερασμένα, φῦλα,
<opp. c. 3.463> πόρδαλιν αἰολόνωτον ὁμοῦ ξυνήν τε κάμηλον.
<opp. c. 3.464> Ζεῦ πάτερ, ὅσσα νόησας, ὅς' εἴδεα νῶϊ φύτευσας,
<opp. c. 3.465> ὅσσα βροτῖσιν ὄπασσας, ὅς' εἰναλίοις νεπόδεσσιν.
<opp. c. 3.466> ὅς τόδ' ἐμήσαο πάγχυ καμήλων αἰόλον εἶδος,
<opp. c. 3.467> ἀμφιέσας ῥινοῖσιν ἀναιδέσι πορδαλέοισι
<opp. c. 3.468> φαίδιμον, ἱμερόεν, τιθασὸν γένος ἀνθρώποισι.
<opp. c. 3.469> δειρή οἱ ταναή, στικτὸν δέμας, οὔατα βαιά,
<opp. c. 3.470> ψιλὸν ὕπερθε κάρη, δολιχοὶ πόδες, εὐρέα ταρσά,
<opp. c. 3.471> κώλων δ' οὐκ ἴσα μέτρα, πόδες τ' οὐ πάμπαν ὁμοῖοι,
<opp. c. 3.472> ἀλλ' οἱ πρόσθεν ἔασιν ἀρείονες, ὑστάτιοι δὲ
<opp. c. 3.473> πολλὸν ὀλιζότεροι, κατά τ' ὀκλάζουσιν ὁμοῖοι.
<opp. c. 3.474> ἐκ δὲ μέσης κεφαλῆς δίδυμον κέρας ἰθὺς ὀρούει,
<opp. c. 3.475> οὔ τι κέρας κερόεν, παρὰ δ' οὔατα μεσσόθι κόρσης
<opp. c. 3.476> ἀβληχραὶ κροτάφοισιν ἐπαντέλλουσι κεραῖαι:
<opp. c. 3.477> ἄρκιον, ὡς ἐλάφοιο, τέρεν στόμα, λεπταλέοι τε
<opp. c. 3.478> ἐντὸς ἐρηρέδαται γαλακόχροες ἀμφὶς ὀδόντες:
<opp. c. 3.479> αἴγλην παμφανόωσαν ἀπαστράπτουσιν ὀπωπαί.
<opp. c. 3.480> οὐρὴ δ' αὖτ' ἐλαχεῖα, θοαῖς ἅτε δορκαλίδεσσιν,
<opp. c. 3.481> ἄκραισιν μετόπισθε μελαινομένῃσιν ἐθείραις.
<opp. c. 3.482> ναὶ μὴν ἄλλο γένεθλον ἐμοῖς ἴδον ὀφθαλμοῖσιν
<opp. c. 3.483> ἀμφίδυμον, μέγα θαῦμα, μετὰ στρουθοῖο κάμηλον:
<opp. c. 3.484> τὴν ἔμπης κούφοις μεταρίθμιον οἰωνοῖσι
<opp. c. 3.485> καὶ πτερόεσσαν ἐοῦσαν ἐμαὶ μέλψουσιν ἀοιδαί,
<opp. c. 3.486> οὕνεκεν ἡμετέρης μιν ἕλεν νόμος αἰόλος ἄγρης.
<opp. c. 3.487> οὔτε γὰρ ὀρνίθων σφε δαμάσσατο δήϊος ἰξός,
<opp. c. 3.488> οὔτε διηερίην δόνακες πατέοντες ἀταρπόν.
<opp. c. 3.489> ἀλλ' ἵπποι σκύλακές τε θοοὶ καὶ ἀείδελα δεσμά.
<opp. c. 3.490> τῆς ἤτοι μέγεθος μὲν ὑπέρβιον, ὅσσον ὕπερθε
<opp. c. 3.491> νώτοις εὐρυτάτοισι φέρειν νεοθηλέα κοῦρον:
<opp. c. 3.492> καὶ πόδες ὑψιτενεῖς, ἴκελοι νωθροῖσι καμήλοις,
<opp. c. 3.493> ὁπποῖον θαμινῇσιν ἀρηράμενοι φολίδεσσι
<opp. c. 3.494> σκληρῇς ἄχρι διπλῆς ἐπιγουνίδος: ὕψι δ' ἀείρει
<opp. c. 3.495> βαιὴν μὲν κεφαλήν, πολλὴν δὲ τανύτριχα δειρὴν
<opp. c. 3.496> κυανέην: κείνῃσι πολὺ πτερόν: οὐ μὲν ὕπερθεν
<opp. c. 3.497> ἠέρος ὑψιπόροισιν ἐπιπλώουσι κελεύθοις,
<opp. c. 3.498> ἀλλ' ἔμπης θείειν ποσσὶ κραιπνοὶ τελέθουσαι
<opp. c. 3.499> αὐτοῖσιν φορέουσιν ἴσον τάχος οἰωνοῖσιν.
<opp. c. 3.500> οὐδὲ μὲν ὀρνίθεσσιν ὁμοίϊος ἀμβαδὸν εὐνή,
<opp. c. 3.501> Βάκτριον οἷα δὲ φῦλον ἔχουσιν ἀπόστροφα λέκτρα:
<opp. c. 3.502> τίκτει δ' ἄπλετον ᾠόν, ὅσον χαδέειν τόσον ὄρνιν,
<opp. c. 3.503> κυκλόσε λαϊνέοις θωρησσόμενον κελύφεσσι.
<opp. c. 3.504> πτῶκας ἀείδωμεν, θήρης ἐρίδωπον ὀπώρην.
<opp. c. 3.505> σῶμα πέλει τυτθόν, λάσιον, δολιχώτατον οὖας,
<opp. c. 3.506> βαιὸν ὕπερθε κάρη, βαιοὶ πόδες, οὐκ ἴσα κῶλα:
<opp. c. 3.507> χροιὴν δ' ἀμφιέσαντ' ἀνομοίϊον: οἱ μὲν ἔασι
<opp. c. 3.508> κυάνεοι δνοφεροί τε μελάμβωλον κατ' ἄρουραν,
<opp. c. 3.509> ξανθοὶ δ' αὖθ' ἕτεροι πεδίων ἐπὶ μιλτοπαρῄων:
<opp. c. 3.510> αὐτὰρ ἐρίγληνοι χαροπὸν στράπτουσιν ὀπωπαὶ
<opp. c. 3.511> κανθὸν ἀγρυπνίῃ κεκορυθμένον: οὔποτε γὰρ δὴ
<opp. c. 3.512> ὕπνον ἐπὶ βλεφάροισιν ἀποβρίξαντες ἕλοντο,
<opp. c. 3.513> δειδιότες θηρῶν τε βίην μερόπων τε θοὸν κῆρ:
<opp. c. 3.514> νυκτὶ δέ τ' ἐγρήσσουσι καὶ ἐς φιλότητα μέλονται:
<opp. c. 3.515> νωλεμὲς ἱμείρουσι γάμων, ἔτι δ' ἔγκυοι οὖσαι
<opp. c. 3.516> οὔποτ' ἀναίνονται πόσιος πολύθουρον ἐρωήν,
<opp. c. 3.517> οὐδ' ὅτε γαστρὶ φέρωσι πολύσπορον ὠκὺν ὀϊστόν:
<opp. c. 3.518> ἔξοχα γὰρ τόδε φῦλον, ὅς' ἄπλετος ἔτραφεν αἶα,
<opp. c. 3.519> πουλυγόνον τελέθει: τὸ μὲν ἄρ ποθι νηδύος ἐκτὸς
<opp. c. 3.520> ἔμβρυον ἐκθρώσκει τετελεσμένον, ἄλλο δ' ἔσωθεν
<opp. c. 3.521> νόσφι τριχὸς φορέει, τὸ δ' ἄρ' ἡμιτέλεστον ἀέξει,
<opp. c. 3.522> ἄλλο δ' ἄναρθρον ἔχει θορόεν βρέφος ὠπήσασθαι:
<opp. c. 3.523> ἑξείης τίκτει δέ, καὶ οὔποτε θῆλυς ἀναιδὴς
<opp. c. 3.524> λήθετο μαχλοσύνης: τελέει δ' ὅσα θυμὸς ἀνώγει,
<opp. c. 3.525> οὐδ' αὐταῖς ὠδῖσιν ἀνηναμένη Κυθέρειαν.
<opp. c. 4.1> εἴδεα μὲν τόσα θηρσί, τόσαι δ' ἀνὰ δάσκιον ὕλην
<opp. c. 4.2> νυμφίδιοι φιλότητες ὁμήθειαί τε πέλονται
<opp. c. 4.3> ἔχθεά τε κρυεροί τε μόθοι νόμιοί τε χαμεῦναι.
<opp. c. 4.4> τλησιπόνων δ' ἀνδρῶν χρέος ἄπλετον ἀείδωμεν,
<opp. c. 4.5> ἀμφότερον κρατερόν τε μένος καὶ ἐπίφρονα βουλὴν
<opp. c. 4.6> κέρδεά τ' αἰολόβουλα πολυφράστοις τε δόλοισι
<opp. c. 4.7> φραξαμένην κραδίην: ἦ γάρ τε πρὸς ἄγρια φῦλα
<opp. c. 4.8> μάρναται, οἷσι θεὸς σθένος ὤπασε καὶ μένος ἠῢ
<opp. c. 4.9> καὶ φρένας οὐδ' αὐτῶν πολὺ μείονας ἀγρευτήρων.
<opp. c. 4.10> ἤθεα πολλὰ πέλει κλειτῆς πολυαρκέος ἄγρης,
<opp. c. 4.11> ἄρμενα καὶ θήρεσσι καὶ ἔθνεσιν ἠδὲ χαράδραις,
<opp. c. 4.12> μυρία: τίς κεν ἅπαντα μιῇ φρενὶ χωρήσειεν
<opp. c. 4.13> εἰπέμεναι κατὰ μοῖραν ὑπ' εὐκελάδοισιν ἀοιδαῖς;
<opp. c. 4.14> τίς δ' ἂν πάντ' ἐσίδοι; τίς δ' ἄν τόσον ὠπήσαιτο
<opp. c. 4.15> θνητὸς ἐών; μοῦνοι δὲ θεοὶ ῥέα πάνθ' ὁρόωσιν.
<opp. c. 4.16> αὐτὰρ ἐγὼν ἐρέω τά τ' ἐμοῖς ἴδον ὀφθαλμοῖσι,
<opp. c. 4.17> θήρην ἀγλαόδωρον ἐπιστείχων ξυλόχοισιν,
<opp. c. 4.18> ὅσσα τ' ἀπ' ἀνθρώπων ἐδάην, τοῖσιν τὰ μέμηλεν,
<opp. c. 4.19> αἰόλα παντοίης ἐρατῆς μυστήρια τέχνης,
<opp. c. 4.20> ἱμείρων τάδε πάντα Σεουήρου Διὸς υἱῷ
<opp. c. 4.21> ἀείδειν: σὺ δέ, πότνα θεά, παγκοίρανε θήρης,
<opp. c. 4.22> εὐμενέουσα θοῇ βασιληΐδι λέξον ἀκουῇ,
<opp. c. 4.23> ὄφρα τεῶν ἔργων προμαθὼν ὀαρίσματα πάντα
<opp. c. 4.24> θηροφονῇ, μακαριστὸς ὁμοῦ παλάμῃ καὶ ἀοιδῇ.
<opp. c. 4.25> θηρῶν οἱ μὲν ἔασιν ἐπίφρονες, αἰολόβουλοι,
<opp. c. 4.26> ἀλλὰ δέμας βαιοί: τοὶ δ' ἔμπαλιν ἀλκήεντες,
<opp. c. 4.27> βουλὴν δ' ἐν στήθεσσιν ἀνάλκιδες: οἱ δ' ἄρ' ὁμαρτῇ
<opp. c. 4.28> καὶ κραδίην δειλοὶ καὶ γυῖα πέλους' ἀμενηνοί,
<opp. c. 4.29> ἀλλὰ πόδεσσι θοοί: τοῖσιν δὲ θεὸς πόρε πάντα,
<opp. c. 4.30> βουλὴν κερδαλέην, κρατερὸν δέμας, ὠκέα γοῦνα.
<opp. c. 4.31> γιγνώσκουσι δ' ἕκαστος ἑῆς φύσιος κλυτὰ δῶρα,
<opp. c. 4.32> ἔνθ' ὀλιγοδρανέες τε καὶ ἔνθα πέλουσι δαφοινοί.
<opp. c. 4.33> οὐκ ἔλαφος κεράεσσι θρασύς, κεράεσσι δὲ ταῦρος:
<opp. c. 4.34> οὐ γενύεσσιν ὄρυξ κρατερός, γενύεσσι λέοντες:
<opp. c. 4.35> οὐ ποσὶ ῥινόκερως πίσυνος, πόδες ὅπλα λαγωῶν:
<opp. c. 4.36> πόρδαλις οἶδ' ὀλοὴ παλαμάων λοίγιον ἰόν,
<opp. c. 4.37> καὶ σθένος αἰνὸς ὄϊς μέγα λαϊνέοιο μετώπου,
<opp. c. 4.38> καὶ κάπρος μένος οἶδεν ἑῶν ὑπέροπλον ὀδόντων.
<opp. c. 4.39> ὅσσαι μέν νυν ἔασιν ἐπακτήρεσσι δαφοινοῖς
<opp. c. 4.40> μουναδὸν ἐν σκοπέλοισι προμήθειαί τε πάγαι τε,
<opp. c. 4.41> κεκριμένας φράσομεν θήρας ἐπὶ θηρσὶν ἑκάστοις:
<opp. c. 4.42> ξυνὰ δέ θ' ὅσσα πέλουσιν, ὁμοίης ἔλλαχεν ᾠδῆς.
<opp. c. 4.43> ξυνὰ θηροσύναι τε λίνων ξυναί τε ποδάγραι:
<opp. c. 4.44> ξυνὰ δέ τ' ἀνθρώποισι ποδωκέα πάντα γένεθλα
<opp. c. 4.45> ἵπποις ἠδὲ κύνεσσι διωκέμεν: ἄλλοτε δ' αὖτε
<opp. c. 4.46> καὶ μούνοις ἵπποισι κυνῶν ἄτερ ἰθὺς ἐλαύνειν:
<opp. c. 4.47> ἵπποισιν κείνοισιν, ὅσοι περὶ Μαυρίδα γαῖαν
<opp. c. 4.48> φέρβοντ', ἢ Λιβύεσσιν: ὅσοι μὴ κάρτεϊ χειρῶν
<opp. c. 4.49> ἄγχονται ψαλίοισι βιαζομένοιο χαλινοῦ,
<opp. c. 4.50> πείθονται δὲ λύγοισιν, ὅπη βροτὸς ἡγεμονεύει.
<opp. c. 4.51> τοὔνεκεν ἱππελάται κείνων ἐπιβήτορες ἵππων
<opp. c. 4.52> ἠδὲ κύνας λείπουσι φίλους πίσυνοί τ' ἐλόωσιν
<opp. c. 4.53> ἵπποις ἠελίου τε βολῇ καὶ νόσφιν ἀρωγῶν.
<opp. c. 4.54> ξυνὸν ἀκοντίζειν δὲ καὶ ἀντία τοξάζεσθαι
<opp. c. 4.55> θῆρας ἀρειοτέρους, τοί τ' ἀνδράσιν ἶφι μάχονται.
<opp. c. 4.56> ἐς δὲ λίνον χρειὼ στέλλειν οἰήϊα θήρης,
<opp. c. 4.57> καὶ πνοιὴν ἀνέμου φεύγειν ἄνεμόν τε δοκεύειν.
<opp. c. 4.58> οἷα δὲ ποντοπόρων ἀκάτων ἐπιβήτορες ἄνδρες
<opp. c. 4.59> ἑζόμενοι πρύμνῃσι, νεῶν ἐφέποντες ὀχῆας,
<opp. c. 4.60> ἠέρα παπταίνουσι καὶ ἀργεστῇσι Νότοισι
<opp. c. 4.61> πειθόμενοι τανύσαντο λινοπτερύγων ὅπλα νηῶν:
<opp. c. 4.62> ὧδε καὶ ἐν τραφερῇ κέλομαι θηρήτορας ἄνδρας
<opp. c. 4.63> παπταίνειν ἑκάτερθεν ἐπιπνείοντας ἀήτας,
<opp. c. 4.64> ὄφρα λινοστατέωσι βοηλατέωσί τε πάντῃ
<opp. c. 4.65> αὔραις ἀντιάσαντες: ἐπεὶ μάλα θήρεσι πᾶσιν
<opp. c. 4.66> ὀξύταται ῥινῶν ὀσφρήσιες: εἰ δὲ φράσαιντο
<opp. c. 4.67> ἢ σταλίκων ὀδμὴν ἢ πεπταμένοιο λίνοιο,
<opp. c. 4.68> ἔμπαλιν ἰθύνουσιν, ἐπιστροφάδην δὲ φέβονται
<opp. c. 4.69> αὐτοῖς ἄντα βροτοῖσι, πόνον δ' ἅλιον θέσαν ἄγρης.
<opp. c. 4.70> τῷ μοι παπταίνοιεν ἐπαιγίζοντας ἀήτας
<opp. c. 4.71> θηροφόνοι, στάλικάς τε λινοστασίην τ' ἐφέποιεν
<opp. c. 4.72> ἀντιπέρην ἀνέμοιο βολῆς: ὄπιθεν δ' ἐλάοιεν
<opp. c. 4.73> ἐς Νότον αἰθρήεντος ἐγειρομένου Βορέαο:
<opp. c. 4.74> ἐς δὲ Βορῆν σαλαγεῦντος ἐπὶ δροσεροῖο Νότοιο:
<opp. c. 4.75> Εὔρου δ' ἱσταμένοιο θέειν Ζεφυρίτισιν αὔραις:
<opp. c. 4.76> κινυμένου Ζεφύρου δὲ θοῶς εἰς Εὖρον ἐλαύνειν.
<opp. c. 4.77> ἀλλὰ σύ μοι πρώτιστα λεόντων ἔξοχον ἄγρην
<opp. c. 4.78> ἐν θυμῷ βάλλοιο καὶ ἀνδρῶν ἄλκιμον ἦτορ.
<opp. c. 4.79> χῶρον μὲν πρώτιστον ἐπεφράσσαντο κιόντες,
<opp. c. 4.80> ἔνθα περὶ σπήλυγγας ἐρίβρομος ἠΰκομος λῖς
<opp. c. 4.81> ἐνδιάει, μέγα δεῖμα βοῶν αὐτῶν τε νομήων:
<opp. c. 4.82> θηρὸς δ' αὖ μετέπειτα πελώριον ὠπήσαντο
<opp. c. 4.83> ἴχνεσι τριβομένοισιν ἀταρπιτόν, ᾗ ἔνι πολλὸς
<opp. c. 4.84> λαρὸν πιόμενος ποταμηπόρος ἰθὺς ὁδεύει.
<opp. c. 4.85> ἔνθ' ἤτοι βόθρον μὲν ἐΰδρομον ἀμφὶς ὄρυξαν,
<opp. c. 4.86> εὐρὺν καὶ περίμετρον: ἀτὰρ μεσάτῃ ἐνὶ τάφρῳ
<opp. c. 4.87> κίονα δειμάσθην μέγαν, ὄρθιον, ὑψικόλωνον:
<opp. c. 4.88> τοῦ δ' ἄπο μὲν κρεμάσαντο μετήορον αὖ ἐρύσαντες
<opp. c. 4.89> ἀρνειὸν νεογιλὸν ὑπ' ἀρτιτόκοιο τεκούσης:
<opp. c. 4.90> ἔκτοθε δ' αὖ βόθροιο περίτροχον ἐστεφάνωσαν
<opp. c. 4.91> αἱμασιήν, πυκάσαντες ἐπασσυτέροις μυλάκεσσιν,
<opp. c. 4.92> ὄφρα κε μὴ πελάσας δολερὸν χάος ἀθρήσειε:
<opp. c. 4.93> καί ῥ' ὁ μὲν ὑψικρεμὴς ὑπομάζιος ἀμνὸς ἀϋτεῖ:
<opp. c. 4.94> τοῦ δέ τε πειναλέην κραδίην ἐπάταξεν ἰωή:
<opp. c. 4.95> μαιόμενος δ' ἴθυσε, φίλον κεχαρημένος ἦτορ,
<opp. c. 4.96> ἴχνος ἐπισπέρχων βληχῆς ἠδ' ἔνθα καὶ ἔνθα
<opp. c. 4.97> παπταίνων πυρόεν: τάχα δ' ἤλυθεν ἄγχι δόλοιο,
<opp. c. 4.98> ἀμφί τε δινεῖται, κρατερὸς δέ ἑ λιμὸς ὀρίνει.
<opp. c. 4.99> αὐτίκα δ' αἱμασιὴν μὲν ὑπέρθορε γαστρὶ πιθήσας,
<opp. c. 4.100> δέκτο δέ μιν χάος εὐρὺ περιστεφές, οὐδ' ἐνόησεν,
<opp. c. 4.101> ὡς ἐπὶ βυσσὸν ἵκανεν ἀνωΐστοιο βερέθρου:
<opp. c. 4.102> παντόσε δινεῖται δὲ παλίσσυτος αἰὲν ὀρούων,
<opp. c. 4.103> ὁπποῖος περὶ νύσσαν ἀεθλοφόρος θοὸς ἵππος,
<opp. c. 4.104> ἀγχόμενος παλάμῃσι καὶ ἡνιόχοιο χαλινῷ.
<opp. c. 4.105> οἱ δ' ἄρ' ἀπὸ σκοπιῆς τηλαυγέος ἀθρήσαντες
<opp. c. 4.106> ἀγρευτῆρες ὄρουσαν, ἐριτμήτοισι δ' ἱμᾶσι
<opp. c. 4.107> δησάμενοι καθιᾶσιν ἐΰστροφα τυκτὰ μέλαθρα,
<opp. c. 4.108> ὀπταλέον κἀκεῖσε δόλον κρύψαντες ἐδωδῆς:
<opp. c. 4.109> αὐτὰρ ὅ γ' ἐκ βόθροιο δοκεύμενος αὐτίκ' ἀλύξειν
<opp. c. 4.110> ἔνθὁ??̓ε καγχαλόων: παρὰ δ' οὐκέτι νόστος ἕτοιμος:
<opp. c. 4.111> ὧδε μὲν ἀμφὶ χυτὴν Λιβύων πολυδίψιον αἶαν.
<opp. c. 4.112> αὐτὰρ ἐϋρρείταο παρ' ὄχθαις Εὐφρήταο
<opp. c. 4.113> ἵππους μὲν χαροποὺς μεγαλήτορας ἀρτύνονται
<opp. c. 4.114> θήρειον ποτὶ μῶλον: ἐπεὶ χαροποὶ γεγάασι
<opp. c. 4.115> κραιπνότατοι θείειν καὶ ἀναιδέες ἶφι μάχεσθαι
<opp. c. 4.116> καὶ μοῦνοι τετλᾶσι λεόντων ἀντία βρυχήν:
<opp. c. 4.117> οἱ δ' ἄλλοι τρειουσι καὶ ἀγκλίνουσιν ὀπωπάς,
<opp. c. 4.118> δειμαίνοντες ἄνακτος ἑοῦ πυριλαμπέα κανθόν,
<opp. c. 4.119> ὣς ἐφάμην καὶ πρόσθεν ἐν ἱππαλέοισιν ἀοιδαῖς.
<opp. c. 4.120> πεζοὶ δ' ἐκτανύσαντο λίνοιο περίδρομον ἕρκος,
<opp. c. 4.121> ἄρκυας ἀσσυτέροις ἐπιδειμάμενοι σταλίκεσσι:
<opp. c. 4.122> τόσσον δ' αὖθ' ἑκάτερθεν ἐπιπρονένευκε κεραίη,
<opp. c. 4.123> ὅσσον ἐπημύει κέρας ἀρτιτόκοιο σελήνης.
<opp. c. 4.124> τρισσοὶ δ' αὖ λοχόωσι λίνων ἔπι θηρητῆρες,
<opp. c. 4.125> εἷς μέσατος, δοιοὶ δ' ἄρ' ἐπ' ἀκροτάτοισι κορύμβοις,
<opp. c. 4.126> ὁππόσον ἐκ μεσάτοιο γεγωνότος ἀμφοτέροισιν
<opp. c. 4.127> εἰσαΐειν ἑκάτερθε διπλῶν ἀκρόπτερα φωτῶν.
<opp. c. 4.128> οἱ δ' ἄλλοι στήσαντο νόμῳ πολέμοιο δαφοινοῦ,
<opp. c. 4.129> φρυκτοὺς αὐσταλέους πυριλαμπέας ἀμφὶς ἔχοντες:
<opp. c. 4.130> ἀνδρῶν δ' αὐτὸς ἕκαστος ἔχει σάκος ἐν χερὶ λαιῇ,
<opp. c. 4.131> （ἀσπίδος ἐν πατάγῳ θηρσὶν μέγα δεῖμα δαφοινοῖς:）
<opp. c. 4.132> δεξιτερῇ δὲ φέρει πεύκης ἄπο δαιόμενον πῦρ:
<opp. c. 4.133> ἔξοχα γὰρ δείδοικε πυρὸς μένος ἠΰκομος λῖς,
<opp. c. 4.134> οὐδ' ἐσιδεῖν τέτληκεν ἀταρμύκτοισιν ὀπωπαῖς.
<opp. c. 4.135> οἱ δ' ὁπότ' ἀθρήσωσι λεόντων ἄλκιμον ἦτορ,
<opp. c. 4.136> πάντες ὁμῶς ἱππῆες ἐπέσσυθεν, ἀμφὶ δὲ πεζοὶ
<opp. c. 4.137> ἕσπονται παταγεῦντες, ἀϋτὴ δ' αἰθέρ' ἱκάνει.
<opp. c. 4.138> θῆρες δ' οὐ μίμνουσιν, ἐπιστροφάδην δὲ νέονται
<opp. c. 4.139> θυμὸν ὀδὰξ πρίοντες, ἀμυνέμεν οὐκ ἐθέλοντες.
<opp. c. 4.140> ὡς δ' ἰχθῦς ἀνὰ νύκτα δολόφρονες ἀσπαλιῆες
<opp. c. 4.141> πρὸς βόλον ἰθύνουσι θοαῖς ἀκάτοισι φέροντες
<opp. c. 4.142> λαμπομένας δαΐδας: τοὶ δὲ τρείουσιν ἰδόντες
<opp. c. 4.143> ἔλλοπες, οὐδὲ μένουσιν ἑλισσομένην ἀμαρυγήν:
<opp. c. 4.144> ὣς καὶ θῆρες ἄνακτες ἐπιμύουσιν ὀπωπάς.
<opp. c. 4.145> καὶ τότε δειδιότες κτύπον ἀνδρῶν καὶ φλόγα πυρσῶν
<opp. c. 4.146> αὐτόματοι πλεκτῇσι λίνων λαγόνεσσι πέλασσαν.
<opp. c. 4.147> ἔστι δέ τις θήρης τρίτατος νόμος Αἰθιοπήων
<opp. c. 4.148> ἀκάματος, μέγα θαῦμα: τὸ δ' ἀνέρες ἀλκήεντες
<opp. c. 4.149> Αἴθοπες ἠνορέῃ πίσυνοι πίσυρες τελέουσι.
<opp. c. 4.150> πλεκτὰ σάκη τεύχουσιν ἐϋστρέπτοισι λύγοισι
<opp. c. 4.151> καρτερὰ καὶ πλευρῇσι περίδρομα, κὰδ δὲ βοείας
<opp. c. 4.152> ἀζαλέας τανύουσιν ἐπ' ἀσπίσιν ὀμφαλοέσσαις
<opp. c. 4.153> ἄλκαρ ἔμεν τ' ὀνύχων βριαρῶν γενύων τε δαφοινῶν:
<opp. c. 4.154> αὐτοὶ δ' οἰὸς ἄωτα πρόπαν δέμας ἀμφιέσαντο,
<opp. c. 4.155> σφιγξάμενοι καθύπερθεν ἐπασσυτέροις τελαμῶσι:
<opp. c. 4.156> καὶ κόρυθες κρύπτουσι καρήατα: μοῦνα δ' ἀθρήσαις
<opp. c. 4.157> χείλεά τε ῥῖνάς τε καὶ ὄμματα μαρμαίροντα.
<opp. c. 4.158> ἄντα δέ θηρὸς ἴασιν ἀολλέες, εὐκελάδοισι
<opp. c. 4.159> μάστιξιν θαμινῇσι δι' ἠέρος αἰθύσσοντες:
<opp. c. 4.160> αὐτὰρ ὅ γε σπήλυγγος ὑπεκπροθορὼν ἀλίαστος
<opp. c. 4.161> βρυχᾶται πετάσας φόνιον χάος ἀντία φωτῶν,
<opp. c. 4.162> δερκόμενος χαροποῖσιν ὑπ' ὄμμασιν αἰθόμενον πῦρ,
<opp. c. 4.163> θυμῷ παφλάζων ἴκελος δίοισι κεραυνοῖς.
<opp. c. 4.164> οὐ τοῖον Γάγγαο ῥόος πρόσθ' ἠελίοιο
<opp. c. 4.165> ̓Ινδὸν ὑπὲρ δάπεδον Μαρυανδέα λαὸν ἀμείβων
<opp. c. 4.166> μυκᾶται βρύχημα πελώριον, ὁππότε κρημνῶν
<opp. c. 4.167> ἐκπροθορὼν ἐκάλυψε μέλαν δέμας αἰγιαλοῖο:
<opp. c. 4.168> ὅστε καὶ εὐρύτατός περ ἐὼν καί τ' εἴκοσιν ἄλλοις
<opp. c. 4.169> κυρτοῦται ποταμοῖσι κορυσσόμενος λάβρον ὕδωρ:
<opp. c. 4.170> οἷον ἐπισμαραγεῖ δρίος ἄσπετον ἠδὲ χαράδραι
<opp. c. 4.171> βρυχηθμοῖς ὀλοοῖσιν, ἐπιβρέμεται δ' ὅλος αἰθήρ.
<opp. c. 4.172> καί ῥ' ὁ μὲν αὐτίκ' ὄρουσε λιλαιόμενος χροὸς ἆσαι,
<opp. c. 4.173> λαίλαπι χειμερίῃ πανομοίϊος: οἱ δὲ μένουσιν
<opp. c. 4.174> ἀστεμφεῖς πυρόεσσαν ἐπαιγίζουσαν ἐνιπήν.
<opp. c. 4.175> αὐτὰρ ὅ γ' ἔν τ' ὀνύχεσσι γένυσσί τε λευγαλέῃσιν
<opp. c. 4.176> ἄσχετος ὅν κεν ἕλῃσιν ἐπαιθύσσων κεραΐζει.
<opp. c. 4.177> τὸν δ ἕτερος κατόπισθε μεταθρώσκων αἰζηῶν
<opp. c. 4.178> κικλήσκει, παταγῶν τε διαπρύσιόν τε γεγωνώς.
<opp. c. 4.179> αἶψα δ' ἐπιστρεφθεὶς μεγαλήνωρ ἠΰκομος λῖς
<opp. c. 4.180> ὦρτο λιπὼν ὃν ἔμαρψεν ὑπὸ στόμα: καὶ πάλιν ἄλλος
<opp. c. 4.181> δόχμιος ἠϋγένειον ὀρίνει θῆρα κελαινόν:
<opp. c. 4.182> ἄλλοι δ' ἀλλαχόθεν μιν ἐπασσύτεροι κλονέουσι
<opp. c. 4.183> ῥινοῖσιν πίσυνοι σακέεσσί τε καὶ τελαμῶσι,
<opp. c. 4.184> τοὺς οὔτε κρατεροὶ γενύων τάμνουσιν ὀδόντες,
<opp. c. 4.185> οὔτε σιδηρείων ὀνύχων πείρουσιν ἀκωκαί.
<opp. c. 4.186> αὐτὰρ ὁ μαψίδιον φθινύθει πόνον, ἄκριτα θύων,
<opp. c. 4.187> τὸν μὲν καλλείπων, τὸν δ' αἰρόμενος χθονὸς αἶψα
<opp. c. 4.188> αὖ ἐρύων, τῷ δ' αὖτις ἀάσχετος ἰθὺς ὀρούων.
<opp. c. 4.189> ὡς δ' ὁπότ' ἐν πολέμοισιν ἀρήϊον ἄνδρα κραταιὸν
<opp. c. 4.190> δήϊος ἀμφιβάλῃ στεφάνη μαλεροῖο μόθοιο,
<opp. c. 4.191> αὐτὰρ ὅ γε πνείων μένος ̓́Αρεος ἔνθα καὶ ἔνθα
<opp. c. 4.192> ἀΐσσει, παλάμῃ κραδάων πεφονωμένον ἔγχος,
<opp. c. 4.193> ὀψὲ δέ μιν δάμνησιν ἐνυάλιος λόχος ἀνδρῶν,
<opp. c. 4.194> πάντες ὁμοῦ βρίσαντες: ὁ δ' ὀκλάζει κατὰ γαίης,
<opp. c. 4.195> βαλλόμενος πυκινῇσι τανυρροίζοισιν ἀκωκαῖς:
<opp. c. 4.196> ὣς ὅ γ' ἀνηνύστοισιν ἀπειπάμενος καμάτοισιν
<opp. c. 4.197> ὀψὲ βροτοῖσιν ἔδωκε βραβήϊα πάντα μόθοιο:
<opp. c. 4.198> ἀφρὸν ἀποσταλάει δέ ποτὶ σχερὸν αἱματόεντα:
<opp. c. 4.199> εἴκελος αἰδομένῳ δἐ ποτὶ χθόνα κανθὸν ἐρείδει.
<opp. c. 4.200> ὡς δέ βροτὸς πολλοῖσιν ἐρεψάμενος κοτίνοισι
<opp. c. 4.201> πυγμαχίης ἐν ἀγῶσιν, ὑπ' ἀνέρος ἀλκήεντος
<opp. c. 4.202> ἄντην ἀσσυτέρῃσιν ὐπ' ὠτειλῇσι δαμασθείς,
<opp. c. 4.203> ἔστη μὲν πρώτιστα λελουμένος αἵματι λάβρῳ,
<opp. c. 4.204> οἷα μεθυσφαλέων, ἑτεροκλινέων τε κάρηνον:
<opp. c. 4.205> αὐτὰρ ἔπειτ' ἐπὶ γαῖαν ὑποκλαδὸν ἐξετανύσθη:
<opp. c. 4.206> ὣς ὅ γ' ἐπὶ ψαμάθου κεκαφηότα γυῖα τάνυσσεν.
<opp. c. 4.207> οἱ δὲ τότ' ἐγκονέουσι πολὺ πλέον, αἶψα δ' ὕπερθε
<opp. c. 4.208> πάντες ἐρεισάμενοι κρατεροῖσι δέους' ὑπὸ δεσμοῖς
<opp. c. 4.209> οὐδὲν ἀλευόμενον, μάλα δ' ἤρεμον ἀτρεμέοντα.
<opp. c. 4.210> ὦ μέγα τολμήεντες, ὅσον χάδον, ὅσσον ἔρεξαν,
<opp. c. 4.211> αἰνόν κεῖνο πέλωρον ἅτε κτίλον ἀείρουσιν.
<opp. c. 4.212> ἔκλυον ὡς βόθροισιν ὁμοίοισίν τε δόλοισι
<opp. c. 4.213> θήρασσαν καὶ θῶας ἀναιδέας, ἠδὲ γένεθλα
<opp. c. 4.214> πορδαλίων ἀπάτησαν, ἀτὰρ πολὺ μείοσι βόθροις:
<opp. c. 4.215> κίονα δ' οὐχὶ λίθοιο, δρυὸς δ' ἐτάμοντο κεραίην:
<opp. c. 4.216> οὐδὲ μὲν ὑψικρεμῆ χιμάρου γόνον ᾐώρησαν,
<opp. c. 4.217> ἀλλὰ κυνός: τοῦ δ' αὖτ' ἀπὸ μήδεα δῆσαν ἱμάσθλαις
<opp. c. 4.218> λεπταλέαις: ὁ δ' ἄρ' ὦκα περισπερχὴς ὀδύνῃσιν
<opp. c. 4.219> ὠρυθμοῖς ὑλάει καὶ πορδαλίεσσιν ἀϋτεῖ:
<opp. c. 4.220> ἡ δὲ μάλ' ἰάνθη, διά τε δρίος ἰθὺς ὀρούει.
<opp. c. 4.221> ὡς δ' ὁπότ' ἰχθυβόλοι κύρτου δόλον ἐστήσαντο,
<opp. c. 4.222> πλεξάμενοι σπάρτῳ Σαλαμινίδι, καὶ λαγόνεσσι
<opp. c. 4.223> πούλυπον ἢ κεστρῆα πυρὶ φλεγέθοντες ἔθεντο:
<opp. c. 4.224> ὀδμὴ δ' ἐς πλαταμῶνας ἀφίκετο, καὶ ποτὶ κύρτον
<opp. c. 4.225> ἔλλοπας αὐτομόλους εἰσήγαγεν, οὐδὲ δύνανται
<opp. c. 4.226> αὖτις ὑπεκδῦναι, δεινοῦ δ' ἤντησαν ὀλέθρου:
<opp. c. 4.227> ὣς κείνη, σκυλακῆος ἀπόπροθεν εἰσαΐουσα,
<opp. c. 4.228> ἔδραμε καὶ θόρεν, οὔτιν' ὀϊσσαμένη δόλον εἶναι,
<opp. c. 4.229> γαστέρι πειθομένη δὲ μυχοὺς ἐπέλασσε βερέθρου.
<opp. c. 4.230> Πορδάλιας καὶ δῶρα Διωνύσοιο δάμασσαν,
<opp. c. 4.231> θηροφόνων δολερῶν δολερὴν πόσιν οἰνοχοεύντων,
<opp. c. 4.232> οὐδὲν ἀλευομένων ζαθέοιο κότον Διονύσου.
<opp. c. 4.233> πορδάλιες νῦν μὲν θηρῶν γένος, ἀλλὰ πάροιθεν
<opp. c. 4.234> οὐ θῆρες βλοσυραί, χαροπαὶ δ' ἐπέλοντο γυναῖκες,
<opp. c. 4.235> οἰνάδες, ὠσχοφόροι, τριετηρίδες, ἀνθοκάρηνοι,
<opp. c. 4.236> Βάκχου φοιταλιῆος ἐγερσιχόροιο τιθῆναι.
<opp. c. 4.237> νηπίαχον γὰρ Βακχον ̓Αγηνορὶς ἔτραφεν ̓Ινώ,
<opp. c. 4.238> μαζὸν ὀρεξαμένη πρωτόρρυτον υἱέϊ Ζηνός:
<opp. c. 4.239> σὺν δ' ἄρ' ὁμῶς ἀτίτηλε καὶ Αὐτονόη καὶ ̓Αγαύη:
<opp. c. 4.240> ἀλλ' οὐκ εἰν ̓Αθάμαντος ἀταρτηροῖσι δόμοισιν,
<opp. c. 4.241> οὔρεϊ δ' ὃν τότε Μηρὸν ἐπικλήδην καλέεσκον.
<opp. c. 4.242> Ζηνὸς γὰρ μεγάλην ἄλοχον μέγα δειμαίνουσαι
<opp. c. 4.243> καὶ Πενθῆα τύραννον ̓Εχιονίδην τρομέουσαι
<opp. c. 4.244> εἰλατίνῃ χηλῷ δῖον γένος ἐγκατέθεντο,
<opp. c. 4.245> νεβρίσι δ' ἀμφεβάλοντο καὶ ἐστέψαντο κορύμβοις
<opp. c. 4.246> ἐν σπέϊ, καὶ περὶ παῖδα τὸ μυστικὸν ὠρχήσαντο:
<opp. c. 4.247> τύμπανα δ' ἐκτύπεον καὶ κύμβαλα χερσὶ κρόταινον,
<opp. c. 4.248> παιδὸς κλαυθμυρισμῶν προκαλύμματα: πρῶτα δ' ἔφαινον
<opp. c. 4.249> ὄργια κευθομένῃ περὶ λάρνακι: σὺν δ' ἄρα τῇσιν
<opp. c. 4.250> ̓Αόνιαι λάθρη τελετῶν ἅπτοντο γυναῖκες:
<opp. c. 4.251> ἐκ δ' ὄρεος πιστῇσιν ἀγερμοσύνην ἑτάρῃσιν
<opp. c. 4.252> ἔντυον ἰθῦσαι Βοιωτίδος ἔκτοθε γαίης:
<opp. c. 4.253> μέλλε γὰρ ἤδη, μέλλεν ἀνήμερος ἡ πρὶν ἐοῦσα
<opp. c. 4.254> γαῖα φυτηκομέειν ὑπὸ λυσιπόνῳ Διονύσῳ.
<opp. c. 4.255> χηλὸν δ' ἀρρήτην ἱερὸς χορὸς ἀείρασαι
<opp. c. 4.256> στεψάμεναι νώτοιστν ἐπεστήριξαν ὄνοιο:
<opp. c. 4.257> Εὐρίπου δ' ἵκανον ἐπ' ᾐόνας, ἔνθα κίχανον
<opp. c. 4.258> πρέσβυν ὁμοῦ τεκέεσσιν ἁλίπλανον: ἀμφὶ δὲ πᾶσαι
<opp. c. 4.259> γριφέας ἐλλίσσοντο βυθοὺς ἀκάτοισι περῆσαι:
<opp. c. 4.260> αὐτὰρ ὅ γ' αἰδεσθεὶς ἱεράς ὑπέδεκτο γυναῖκας.
<opp. c. 4.261> καὶ δή οἱ χλοερὴ μὲν ἐπήνθεε σέλμασι μῖλαξ,
<opp. c. 4.262> πρύμνην δ' ὡραίη ἕλινος καὶ κισσὸς ἔρεπτον:
<opp. c. 4.263> καί κεν ὑπὲρ πόντοιο κυβίστεον ἀσπαλιῆες
<opp. c. 4.264> δείματι δαιμονίῳ πεπτηότες, ἀλλὰ πάροιθεν
<opp. c. 4.265> ἐς γαῖαν δόρυ κέλσε: πρὸς Εὐβοίην δὲ γυναῖκες
<opp. c. 4.266> ἠδ' ἐπ' ̓Αρισταίοιο θεὸν κατάγοντο φέρουσαι,
<opp. c. 4.267> ὅσθ' ὕπατον μὲν ἔναιεν ὄρος Καρύῃσιν ὑπ' ἄντρῳ,
<opp. c. 4.268> μυρία δ' ἄγραυλον βιοτὴν ἐδιδάξατο φωτῶν:
<opp. c. 4.269> πρῶτος ποιμένιον ἱδρύσατο, πρῶτος ἐκεῖνος
<opp. c. 4.270> καρποὺς ἀγριάδος λιπαρῆς ἔθλιψεν ἐλαίης,
<opp. c. 4.271> καὶ ταμίσῳ πρῶτος γάλα πήξατο, καὶ ποτὶ σίμβλους
<opp. c. 4.272> ἐκ δρυὸς ἀείρας ἀγανὰς ἐνέκλεισε μελίσσας.
<opp. c. 4.273> ὃς τότε καὶ Διόνυσον ἑῷ νεογιλὸν ὑπ' ἄντρῳ
<opp. c. 4.274> ̓Ινώης ἔθρεψε δεδεγμένος ἐκ χηλοῖο,
<opp. c. 4.275> σὺν Δρυάσιν δ' ἀτίτηλε μελισσοκόμοισί τε Νύμφαις
<opp. c. 4.276> Εὐβοΐσιν τε κόρῃσι καὶ ̓Αονίῃσι γυναιξίν.
<opp. c. 4.277> ἤδη κουρίζων δ' ἑτέραις μετὰ παισὶν ἄθυρε:
<opp. c. 4.278> νάρθηκα προταμὼν στυφελὰς οὐτάζετο πέτρας,
<opp. c. 4.279> αἱ δὲ θεῷ μέθυ λάρον ἀνέβλυσαν ὠτειλάων.
<opp. c. 4.280> ἄλλοτε δ' ἀρνειοὺς αὐτῇς ἐδάϊξε δορῇσι
<opp. c. 4.281> καὶ μελεϊστὶ τάμεν νέκυας δ' ἔρριψεν ἔραζε,
<opp. c. 4.282> αὖτις δ' ἅψεα χερσὶν ἐϋσταλέως συνέβαλλεν,
<opp. c. 4.283> οἱ δ' ἄφαρ ἔζωον χλοεροῦ θ' ἅπτοντο νομοῖο.
<opp. c. 4.284> ἤδη καὶ θιάσοισιν ἐμέμβλετο καὶ κατὰ πᾶσαν
<opp. c. 4.285> γαῖαν ἐκίδνατο δῶρα Θυωναίου Διονύσου.
<opp. c. 4.286> πάντῃ δὲ θνητοῖς ἀρετὴν πωλέσκετο φαίνων:
<opp. c. 4.287> ὀψὲ δὲ καὶ Θήβης ἐπεβήσατο καὶ πυρίπαιδι
<opp. c. 4.288> πᾶσαι ὑπηντίασαν Καδμηΐδες: αὐτὰρ ὁ μάργος
<opp. c. 4.289> Πενθεὺς οὐχὶ δετὰς παλάμας ἔδεεν Διονύσου,
<opp. c. 4.290> καὶ θεὸν αὐτοφόνοισιν ἀπείλεε χερσὶ δαΐξαι,
<opp. c. 4.291> οὐ Τυρίου Κάδμοιο καταιδόμενος τρίχα λευκήν,
<opp. c. 4.292> οὐδὲ κυλινδομένην οἷσι πρὸ πόδεσσιν ̓Αγαύην:
<opp. c. 4.293> σύρειν δ' αἰνομόροισιν ἐβώστρεεν οἷς ἑτάροισι,
<opp. c. 4.294> σύρειν τε κλείειν τε, χορόν τ' ἐλάασκε γυναικῶν.
<opp. c. 4.295> οἱ μέν νυν Βρόμιον Πενθηϊάδαι φυλακῆες
<opp. c. 4.296> δεσμοῖσιν δοκέοντο σιδηρείοισιν ἄγεσθαι
<opp. c. 4.297> ἄλλοι Καδμεῖοί τε: θεοῦ δ' οὐχ ἅπτετο δεσμά:
<opp. c. 4.298> παχνώθη δὲ κέαρ θιασώτισι, πάντα δ' ἔραζε
<opp. c. 4.299> ῥῖψαν ἀπὸ κροτάφων στεφανώματα θύσθλα τε χειρῶν:
<opp. c. 4.300> πάσαις δ' ἐστάλαον Βρομιώτισι δάκρυ παρειαί:
<opp. c. 4.301> αἶψα δ' ἀνηΰτησαν: ἰὼ μάκαρ, ὦ Διόνυσε,
<opp. c. 4.302> ἅπτε σέλας φλογερὸν πατρώϊον, ἂν δ' ἐλέλιξον
<opp. c. 4.303> γαῖαν, ἀταρτηροῦ δ' ὄπασον τίσιν ὦκα τυράννου:
<opp. c. 4.304> θὲς δὲ παρὰ σκοπιῇσι, πυρίσπορε, Πενθέα ταῦρον,
<opp. c. 4.305> ταῦρον μὲν Πενθῆα δυσώνυμον, ἄμμε δὲ θῆρας
<opp. c. 4.306> ὠμοβόρους, ὀλοοῖσι κορυσσομένας ὀνύχεσσιν,
<opp. c. 4.307> ὄφρα μιν, ὦ Διόνυσε, διὰ στόμα δαιτρεύσωμεν.
<opp. c. 4.308> ὣς φάσαν εὐχόμεναι: τάχα δ' ἔκλυε Νύσιος ἀρῆς.
<opp. c. 4.309> Πενθέα μὲν δὴ ταῦρον ἐδείξατο φοίνιον ὄμμα,
<opp. c. 4.310> αὐχένα τ' ᾐώρησε, κέρας τ' ἀνέτειλε μετώπου:
<opp. c. 4.311> ταῖσι δὲ γλαυκιόωσαν ἐθήκατο θηρὸς ὀπωπήν,
<opp. c. 4.312> καὶ γένυας θώρηξε, κατέγραψεν δ' ἐπὶ νώτου
<opp. c. 4.313> ῥινὸν ὅπως νεβροῖσι, καὶ ἄγρια θήκατο φῦλα.
<opp. c. 4.314> αἱ δὲ θεοῦ βουλῇσιν ἀμειψάμεναι χρόα καλὸν
<opp. c. 4.315> πορδάλιες Πενθῆα παρὰ σκοπέλοισι δάσαντο.
<opp. c. 4.316> τοιάδ' ἀείδοιμεν, τοῖα φρεσὶ πιστεύοιμεν:
<opp. c. 4.317> ὅσσα Κιθαιρῶνος δὲ κατὰ πτύχας ἔργα γυναικῶν,
<opp. c. 4.318> ἢ μυσαρὰς κείνας, τὰς ἀλλοτρίας Διονύσου,
<opp. c. 4.319> μητέρας οὐχ ὁσίως ψευδηγορέουσιν ἀοιδοί.
<opp. c. 4.320> Θηροφόνος δέ τις ὧδε πάγην ἑτάροισι σὺν ἄλλοις
<opp. c. 4.321> θηρσὶ φιλακρήτοισιν ἐμήσατο πορδαλίεσσι.
<opp. c. 4.322> πίδακα λεξάμενοι Λιβύης ἀνὰ διψάδα γαῖαν,
<opp. c. 4.323> ἥ τ' ὀλίγη μάλα πολλὸν ἀνυδρότατον κατὰ χῶρον
<opp. c. 4.324> ἀπροφάτως ἀΐδηλον ἀνασταλάει μέλαν ὕδωρ,
<opp. c. 4.325> οὐδὲ πρόσω χεῖται κελαρύσμασιν, ἀλλὰ μάλ' αἰνῶς
<opp. c. 4.326> βλύζει τε σταδίη τε μένει ψαμάθοισί τε δύνει:
<opp. c. 4.327> ἔνθεν πορδαλίων γένος ἄγριον εἶσι μετ' ἠὼ
<opp. c. 4.328> πιόμενον: τοὶ δ' αἶψα κατὰ κνέφας ὁρμηθέντες
<opp. c. 4.329> ἀγρευτῆρες ἄγουσιν ἐείκοσιν ἀμφιφορῆας
<opp. c. 4.330> οἴνου νηδυμίοιο, τὸν ἑνδεκάτῳ λυκάβαντι
<opp. c. 4.331> θλῖψε τις οἰνοπέδῃσι φυτηκομίῃσι μεμηλώς:
<opp. c. 4.332> ὕδατι δ' ἐγκέρασαν λαρὸν μέθυ καὶ προλιπόντες
<opp. c. 4.333> πίδακα πορφυρέην οὐ τηλόθεν εὐνάζονται,
<opp. c. 4.334> προπροκαλυψάμενοι δέμας ἄλκιμον ἢ σισύρῃσιν
<opp. c. 4.335> ἢ αὐτοῖσι λίνοισιν: ἐπεὶ σκέπας οὔ τι δύνανται
<opp. c. 4.336> εὑρέμεν οὔτε λίθων οὔτ' ἠϋκόμων ἀπὸ δένδρων:
<opp. c. 4.337> πᾶσα γὰρ ἐκτέταται ψαφαρὴ καὶ ἀδένδρεος αἶα.
<opp. c. 4.338> τὰς δ' ἄρα σειριόεντος ὑπ' ἠελίοιο τυπείσας
<opp. c. 4.339> ἀμφότερον δίψη τε φίλη τ' ἐκάλεσσεν ἀϋτμή:
<opp. c. 4.340> πίδακι δ' ἐμπέλασαν Βρομιώτιδι καὶ μέγα χανδὸν
<opp. c. 4.341> λάπτουσιν Διόνυσον, ἐπ' ἀλλήλῃσι δὲ πᾶσαι
<opp. c. 4.342> σκιρτεῦσιν μὲν πρῶτα χοροιτυπέουσιν ὁμοῖαι,
<opp. c. 4.343> εἶτα δέμας βαρύθουσι, προσώπατα δ' ἐς χθόνα δῖαν
<opp. c. 4.344> ἠρέμα νευστάζουσι κάτω: μετέπειτα δὲ πάσας
<opp. c. 4.345> κῶμα βιησάμενον χαμάδις βάλεν ἄλλυδις ἄλλην.
<opp. c. 4.346> ὡς δ' ὁπότ' εἰλαπίνῃσιν ἀφυσσάμενοι κρητήρων
<opp. c. 4.347> ἥλικες εἰσέτι παῖδες, ἔτι χνοάοντες ἰούλους,
<opp. c. 4.348> λαρὸν ἀείδωσι, προκαλιζόμενοι μετὰ δεῖπνον
<opp. c. 4.349> ἀλλήλους ἑκάτερθεν ἀμοιβαδίοισι κυπέλλοις,
<opp. c. 4.350> ὀψὲ δ' ἐλώφησαν: τοὺς δ' ἔρριφεν ἄλλον ἐπ' ἄλλῳ
<opp. c. 4.351> καὶ φρεσὶ καὶ βλεφάροισιν ἐπιβρῖσαν μένος οἴνου:
<opp. c. 4.352> ὣς κεῖναι μάλα θῆρες ἐπ' ἀλλήλῃσι χυθεῖσαι
<opp. c. 4.353> νόσφι πόνου κρατεροῖσιν ὑπ' ἀγρευτῆρσι γένοντο.
<opp. c. 4.354> ̓́Αρκτοισιν δὲ πονεῦσι κλυτὴν περιώσιον ἄγρην
<opp. c. 4.355> Τίγριν ὅσοι ναίουσι καὶ ̓Αρμενίην κλυτότοξον.
<opp. c. 4.356> πουλὺς ὄχλος βαίνουσι τανύσκια βένθεα δρυμῶν,
<opp. c. 4.357> ἴδριες αὐτολύτοις σὺν ἐϋρίνεσσι κύνεσσιν,
<opp. c. 4.358> ἴχνια μαστεύσοντ' ὀλοῶν πουλύπλανα θηρῶν.
<opp. c. 4.359> ἀλλ' ὁπότ' ἀθρήσωσι κύνες σημήϊα ταρσῶν,
<opp. c. 4.360> ἕσπονται στιβέας τε ποδηγετέουσιν ὁμαρτῇ,
<opp. c. 4.361> ῥῖνας μὲν ταναὰς σχεδόθεν χέρσοιο τιθέντες:
<opp. c. 4.362> εἰσοπίσω δ' εἴπέρ τι νεώτερον ἀθρήσειαν
<opp. c. 4.363> ἴχνος, ἐπειγόμενοι θόρον αὐτίκα καγχαλόωντες
<opp. c. 4.364> ληθόμενοι τοῦ πρόσθεν: ἐπὴν δ' εἰς ἄκρον ἵκωνται
<opp. c. 4.365> εὐπλανέος στιβίης θηρός τε παναίολον εὐνήν,
<opp. c. 4.366> αὐτίχ' ὁ μὲν θρώσκει παλάμης ἄπο θηρητῆρος,
<opp. c. 4.367> οἰκτρὰ μάλ' ὑλακόων, κεχαρημένος ἔξοχα θυμόν.
<opp. c. 4.368> ὡς δ' ὅτε παρθενικὴ γλαγόεντος ἐν εἴαρος ὥρῃ
<opp. c. 4.369> ἀβλαύτοισι πόδεσσιν ἀν' οὔρεα πάντ' ἀλάληται,
<opp. c. 4.370> ἄνθεα διζομένη: τὸ δέ οἱ μάλα τηλόθ' ἐούσῃ
<opp. c. 4.371> νηδύμιον προπάροιθεν ἴον μήνυσεν ἀϋτμή:
<opp. c. 4.372> τῇ δὲ μάλ' ἰάνθη μείδησέ τε θυμὸς ἐλαφρός,
<opp. c. 4.373> ἀμᾶται δ' ἀκόρητος, ἀναψαμένη δὲ κάρηνον
<opp. c. 4.374> εἶσιν ἐς ἀγραύλων δόμον ἀείδουσα τοκήων:
<opp. c. 4.375> ὣς κυνὸς ἰάνθη θυμὸς θρασύς: αὐτὰρ ἐπακτὴρ
<opp. c. 4.376> καὶ μάλα μιν θύνοντα βιησάμενος τελαμῶσι
<opp. c. 4.377> καγχαλόων παλίνορσος ἔβη μεθ' ὅμιλον ἑταίρων.
<opp. c. 4.378> τοῖσι δὲ καὶ δρυμὸν διεπέθραδε, θῆρά τε πικρὴν
<opp. c. 4.379> αὐτὸς καὶ συνάεθλος ὅπου λοχόωντες ἔλειψαν.
<opp. c. 4.380> οἱ δ' ἄρ' ἐπειγόμενοι στάλικας στήσαντο κραταιοὺς
<opp. c. 4.381> δίκτυά τ' ἀμπετάσαντο καὶ ἄρκυας ἀμφεβάλοντο:
<opp. c. 4.382> ἐν δὲ δύω κλῖναν δοιαῖς ἑκάτερθε κεραίαις
<opp. c. 4.383> ἀνέρας ἀκρολίνους ὑπὸ μειλινέοισι πάγοισιν.
<opp. c. 4.384> ἐκ δ' αὐτῶν κεράων τε καὶ αἰζηῶν πυλαωρῶν
<opp. c. 4.385> λαιῇ μὲν μήρινθον ἐΰστροφον ἐκτανύουσι
<opp. c. 4.386> μηκεδανήν, λινέην, ὀλίγον γαίης ἐφύπερθεν,
<opp. c. 4.387> ὅσσον ἐπ' ὀμφαλὸν ἀνδρὸς ἱκανέμεναι στροφάλιγγα:
<opp. c. 4.388> τῆς ἀπὸ μὲν κρέμαται περιδαίδαλα παμφανόωντα
<opp. c. 4.389> ἄνθεα ταινιῶν πουλύχροα, δείματα θηρῶν,
<opp. c. 4.390> ἐκ δ' ἄρ' ἀπήρτηται πτίλα μυρία παμφανόωντα,
<opp. c. 4.391> οἰωνῶν τε διηερίων περικαλλέα ταρσὰ
<opp. c. 4.392> γυπάων πολιῶν τε κύκνων δολιχῶν τε πελαργῶν.
<opp. c. 4.393> δεξιτερῇ δὲ λόχους ὑπὸ ῥωγάσιν ἐστήσαντο,
<opp. c. 4.394> ἢ χλοεροῖς πετάλοισι θοῶς πυκάσαντο μέλαθρα,
<opp. c. 4.395> τυτθὸν ἀπ' ἀλλήλων, πίσυρας δ' ἐκάλυψαν ἑκάστῳ
<opp. c. 4.396> ἀνέρας, ὁρπήκεσσι πρόπαν δέμας ἀμφιβαλόντες.
<opp. c. 4.397> αὐτὰρ ἐπὴν κατὰ κόσμον ἐπαρτέα πάντα πέλωνται,
<opp. c. 4.398> σάλπιγξ μὲν κελάδησε πελώριον, ἡ δέ τε λόχμης
<opp. c. 4.399> ὀξὺ λέληκε θοροῦσα καὶ ὀξὺ δέδορκε λακοῦσα:
<opp. c. 4.400> αἰζηοὶ δ' ἐπόρουσαν ἀολλέες, ἐκ δ' ἑκάτερθεν
<opp. c. 4.401> ἀντία θηρὸς ἴασι φαλαγγηδὸν κλονέοντες.
<opp. c. 4.402> ἡ δ' ὅμαδον προλιποῦσα καὶ ἀνέρας ἰθὺς ὀρούει,
<opp. c. 4.403> γυμνὸν ὅπου λεύσσει πεδίον πολύ: κεῖθεν ἔπειτα
<opp. c. 4.404> ἑξείης κατὰ νῶτον ἐγειρόμενος λόχος ἀνδρῶν
<opp. c. 4.405> κλαγγηδὸν παταγοῦσιν, ἐπ' ὀφρύα μηρίνθοιο
<opp. c. 4.406> σευόμενοι καὶ δεῖμα πολύχροον: ἡ δέ τ' ἀνιγρὴ
<opp. c. 4.407> ἀμφίβολος μάλα πάμπαν ἀτυζομένη πεφόρηται:
<opp. c. 4.408> πάντα δ' ὁμοῦ δείδοικε, λόχον, κτύπον, αὐλόν, ἀϋτήν,
<opp. c. 4.409> δειμαλέην μήρινθον: ἐπεὶ κελάδοντος ἀήτεω
<opp. c. 4.410> ταινίαι τ' ἐφύπερθε διηέριαι κραδάουσι
<opp. c. 4.411> κινύμεναι πτέρυγές τε λιγήϊα συρίζουσι.
<opp. c. 4.412> τοὔνεκα παπταίνουσα κατ' ἄρκυος ἀντίον ἕρπει,
<opp. c. 4.413> ἐν δ' ἔπεσεν λινέοισι λόχοις: τοὶ δ' ἐγγὺς ἐόντες
<opp. c. 4.414> ἀκρόλινοι θρώσκουσι καὶ ἐγκονέοντες ὕπερθε
<opp. c. 4.415> σπαρτόδετον τανύουσι περίδρομον: ἄλλο δ' ἐπ' ἄλλῳ
<opp. c. 4.416> νηήσαντο λίνον: μάλα γὰρ τότε θυμαίνουσιν
<opp. c. 4.417> ἄρκτοι καὶ γενύεσσι καὶ ἀργαλέαις παλάμῃσι:
<opp. c. 4.418> δηθάκι δ' ἐξαυτῆς φύγον ἀνέρας ἀγρευτῆρας
<opp. c. 4.419> δίκτυά τ' ἐξήλυξαν, ἀΐστωσαν δέ τε θήρην.
<opp. c. 4.420> ἀλλὰ τότε κρατερός τις ἀνὴρ παλάμην ἐπέδησεν
<opp. c. 4.421> ἄρκτου δεξιτερήν, χήρωσέ τε πᾶσαν ἐρωήν,
<opp. c. 4.422> δῆσέ τ' ἐπισταμένως, τάνυσέν τε ποτὶ ξύλα θῆρα,
<opp. c. 4.423> καὶ πάλιν ἐγκατέκλεισε δρυὸς πεύκης τε μελάθρῳ,
<opp. c. 4.424> πυκνῇσι στροφάλιγξιν ἑὸν δέμας ἀσκήσασαν.
<opp. c. 4.425> χρειὼ δὲ σκοπέλου μὲν ἀνάντεος ἠδὲ πάγοιο
<opp. c. 4.426> σεύεσθαι προθέοντα ποδώκεα φῦλα λαγωῶν,
<opp. c. 4.427> πρὸς δὲ κάταντα σοφῇσι προμηθείῃσιν ἐλαύνειν:
<opp. c. 4.428> αὐτίκα γὰρ σκύλακάς τε καὶ ἀνέρας ἀθρήσαντες
<opp. c. 4.429> πρὸς λόφον ἰθύνουσιν: ἐπεὶ μάλα γιγνώσκουσιν,
<opp. c. 4.430> ὅττι πάροιθεν ἔασιν ὀλιζότεροι πόδες αὐτοῖς.
<opp. c. 4.431> τοὔνεκα ῥηΐδιοι πτώκεσσι πέλουσι κολῶναι,
<opp. c. 4.432> ῥηΐδιοι πτώκεσσι, δυσάντεες ἱππελάτῃσι.
<opp. c. 4.433> ναὶ μὴν ἀτραπιτοῖο πολυστιβίην ἀλεείνειν
<opp. c. 4.434> καὶ πάτον, ἐν δ' ἄρα τῇσι γεωμορίῃσιν ἐλαύνειν:
<opp. c. 4.435> κουφότεροι γὰρ ἔασι τρίβῳ καὶ ποσσὶν ἐλαφροὶ
<opp. c. 4.436> ῥεῖά τ' ἐπιθρώσκουσιν: ἀρηρομένῃ δ' ἐνὶ γαίῃ
<opp. c. 4.437> καὶ θέρεος βαρύθουσι πόδες καὶ χείματος ὥρῃ
<opp. c. 4.438> ἄχρις ἐπισφυρίων ὀλοὴν κρηπῖδα φέρουσιν.
<opp. c. 4.439> ἤν ποτ' ἐλῇς δόρκον δέ, φυλάσσεο μὴ μετὰ πολλὸν
<opp. c. 4.440> ἐκτάδιον δολιχόν τε δρόμον καί τέρμα πόνοιο
<opp. c. 4.441> τυτθὸν ὑποσταίη, λαγόνων δ' ἀπὸ μήδεα χεύῃ:
<opp. c. 4.442> δόρκοι γὰρ περίαλλα δρόμοις ἐνὶ μεσσατίοισι
<opp. c. 4.443> κυστίδα κυμαίνουσιν, ἀναγκαίοισιν ὑπ' ὄμβροις
<opp. c. 4.444> βριθόμενοι λαγόνας, ποτὶ δ' ἰσχίον ὀκλάζουσιν:
<opp. c. 4.445> ἢν δ' ὀλίγον πνεύσωσι πολυσφαράγων ἀπὸ λαιμῶν,
<opp. c. 4.446> πολλὸν ἀρειότεροι λαιψηρότεροί τε φέβονται,
<opp. c. 4.447> γούνασιν εὐφόρτοισι καὶ ἔγκασι κουφοτέροισι.
<opp. c. 4.448> κερδὼ δ' οὔτε λόχοισιν ἁλώσιμος οὔτε βρόχοισιν
<opp. c. 4.449> οὔτε λίνοις: δεινὴ γὰρ ἐπιφροσύνῃσι νοῆσαι,
<opp. c. 4.450> δεινὴ δ' αὖτε κάλωα ταμεῖν, ὑπὸ δ' ἅμματα λῦσαι,
<opp. c. 4.451> καὶ πυκινοῖσι δόλοισιν ὀλισθῆσαι θανάτοιο.
<opp. c. 4.452> ἀλλὰ κύνες μιν ἄειραν ἀολλέες: οὐδ' ἄρ' ἐκεῖνοι
<opp. c. 4.453> καὶ κρατεροί περ ἐόντες ἀναιμωτὶ δαμάσαντο.
