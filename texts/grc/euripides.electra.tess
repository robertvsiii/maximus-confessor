<eur. el. 1> ὦ γῆς παλαιὸν ἄργος, ̓Ινάχου ῥοαί,
<eur. el. 2> ὅθεν ποτ' ἄρας ναυσὶ χιλίαις ̓́Αρη
<eur. el. 3> ἐς γῆν ἔπλευσε Τρῳάδ' ̓Αγαμέμνων ἄναξ.
<eur. el. 4> κτείνας δὲ τὸν κρατοῦντ' ἐν ̓Ιλιάδι χθονὶ
<eur. el. 5> Πρίαμον, ἑλών τε Δαρδάνου κλεινὴν πόλιν,
<eur. el. 6> ἀφίκετ' ἐς τόδ' ̓́Αργος, ὑψηλῶν δ' ἐπὶ
<eur. el. 7> ναῶν ἔθηκε σκῦλα πλεῖστα βαρβάρων.
<eur. el. 8> κἀκεῖ μὲν εὐτύχησεν: ἐν δὲ δώμασι
<eur. el. 9> θνῄσκει γυναικὸς πρὸς Κλυταιμήστρας δόλῳ
<eur. el. 10> καὶ τοῦ Θυέστου παιδὸς Αἰγίσθου χερί.
<eur. el. 11> χὣ μὲν παλαιὰ σκῆπτρα Ταντάλου λιπὼν
<eur. el. 12> ὄλωλεν, Αἴγισθος δὲ βασιλεύει χθονός,
<eur. el. 13> ἄλοχον ἐκείνου Τυνδαρίδα κόρην ἔχων.
<eur. el. 14> οὓς δ' ἐν δόμοισιν ἔλιφ' ὅτ' ἐς Τροίαν ἔπλει,
<eur. el. 15> ἄρσενά τ' ̓Ορέστην θῆλύ τ' ̓Ηλέκτρας θάλος,
<eur. el. 16> τὸν μὲν πατρὸς γεραιὸς ἐκκλέπτει τροφεὺς
<eur. el. 17> μέλλοντ' ̓Ορέστην χερὸς ὑπ' Αἰγίσθου θανεῖν
<eur. el. 18> Στροφίῳ τ' ἔδωκε Φωκέων ἐς γῆν τρέφειν:
<eur. el. 19> ἣ δ' ἐν δόμοις ἔμεινεν ̓Ηλέκτρα πατρός,
<eur. el. 20> ταύτην ἐπειδὴ θαλερὸς εἶχ' ἥβης χρόνος,
<eur. el. 21> μνηστῆρες ᾔτουν ̔Ελλάδος πρῶτοι χθονός.
<eur. el. 22> δείσας δὲ μή τῳ παῖδ' ἀριστέων τέκοι
<eur. el. 23> ̓Αγαμέμνονος ποινάτορ', εἶχεν ἐν δόμοις
<eur. el. 24> Αἴγισθος οὐδ' ἥρμοζε νυμφίῳ τινί.
<eur. el. 25> ἐπεὶ δὲ καὶ τοῦτ' ἦν φόβου πολλοῦ πλέων,
<eur. el. 26> μή τῳ λαθραίως τέκνα γενναίῳ τέκοι,
<eur. el. 27> κτανεῖν σφε βουλεύσαντος, ὠμόφρων ὅμως
<eur. el. 28> μήτηρ νιν ἐξέσῳσεν Αἰγίσθου χερός.
<eur. el. 29> ἐς μὲν γὰρ ἄνδρα σκῆψιν εἶχ' ὀλωλότα,
<eur. el. 30> παίδων δ' ἔδεισε μὴ φθονηθείη φόνῳ.
<eur. el. 31> ἐκ τῶνδε δὴ τοιόνδ' ἐμηχανήσατο
<eur. el. 32> Αἴγισθος: ὃς μὲν γῆς ἀπηλλάχθη φυγὰς
<eur. el. 33> ̓Αγαμέμνονος παῖς, χρυσὸν εἶφ' ὃς ἂν κτάνῃ,
<eur. el. 34> ἡμῖν δὲ δὴ δίδωσιν ̓Ηλέκτραν ἔχειν
<eur. el. 35> δάμαρτα, πατέρων μὲν Μυκηναίων ἄπο
<eur. el. 36> γεγῶσιν — οὐ δὴ τοῦτό γ' ἐξελέγχομαι:
<eur. el. 37> λαμπροὶ γὰρ ἐς γένος γε, χρημάτων δὲ δὴ
<eur. el. 38> πένητες, ἔνθεν ηὑγένει' ἀπόλλυται —
<eur. el. 39> ὡς ἀσθενεῖ δοὺς ἀσθενῆ λάβοι φόβον.
<eur. el. 40> εἰ γάρ νιν ἔσχεν ἀξίωμ' ἔχων ἀνήρ,
<eur. el. 41> εὕδοντ' ἂν ἐξήγειρε τὸν ̓Αγαμέμνονος
<eur. el. 42> φόνον δίκη τ' ἂν ἦλθεν Αἰγίσθῳ τότε.
<eur. el. 43> ἣν οὔποθ' ἁνὴρ ὅδε — σύνοιδέ μοι Κύπρις —
<eur. el. 44> ᾔσχυνεν εὐνῇ: παρθένος δ' ἔτ' ἐστὶ δή.
<eur. el. 45> αἰσχύνομαι γὰρ ὀλβίων ἀνδρῶν τέκνα
<eur. el. 46> λαβὼν ὑβρίζειν, οὐ κατάξιος γεγώς.
<eur. el. 47> στένω δὲ τὸν λόγοισι κηδεύοντ' ἐμοὶ
<eur. el. 48> ἄθλιον ̓Ορέστην, εἴ ποτ' εἰς ̓́Αργος μολὼν
<eur. el. 49> γάμους ἀδελφῆς δυστυχεῖς ἐσόψεται.
<eur. el. 50> ὅστις δέ μ' εἶναί φησι μῶρον, εἰ λαβὼν
<eur. el. 51> νέαν ἐς οἴκους παρθένον μὴ θιγγάνω,
<eur. el. 52> γνώμης πονηροῖς κανόσιν ἀναμετρούμενος
<eur. el. 53> τὸ σῶφρον ἴστω καὐτὸς αὖ τοιοῦτος ὤν.
<eur. el. 54> ὦ νὺξ μέλαινα, χρυσέων ἄστρων τροφέ,
<eur. el. 55> ἐν ᾗ τόδ' ἄγγος τῷδ' ἐφεδρεῦον κάρᾳ
<eur. el. 56> φέρουσα πηγὰς ποταμίας μετέρχομαι —
<eur. el. 57> οὐ δή τι χρείας ἐς τοσόνδ' ἀφιγμένη,
<eur. el. 58> ἀλλ' ὡς ὕβριν δείξωμεν Αἰγίσθου θεοῖς —
<eur. el. 59> γόους τ' ἀφίημ' αἰθέρ' ἐς μέγαν πατρί.
<eur. el. 60> ἡ γὰρ πανώλης Τυνδαρίς, μήτηρ ἐμή,
<eur. el. 61> ἐξέβαλέ μ' οἴκων, χάριτα τιθεμένη πόσει:
<eur. el. 62> τεκοῦσα δ' ἄλλους παῖδας Αἰγίσθῳ πάρα
<eur. el. 63> πάρεργ' ̓Ορέστην κἀμὲ ποιεῖται δόμων —
<eur. el. 64> τί γὰρ τάδ', ὦ δύστην', ἐμὴν μοχθεῖς χάριν
<eur. el. 65> πόνους ἔχουσα, πρόσθεν εὖ τεθραμμένη,
<eur. el. 66> καὶ ταῦτ' ἐμοῦ λέγοντος οὐκ ἀφίστασαι;
<eur. el. 67> ἐγώ ς' ἴσον θεοῖσιν ἡγοῦμαι φίλον:
<eur. el. 68> ἐν τοῖς ἐμοῖς γὰρ οὐκ ἐνύβρισας κακοῖς.
<eur. el. 69> μεγάλη δὲ θνητοῖς μοῖρα συμφορᾶς κακῆς
<eur. el. 70> ἰατρὸν εὑρεῖν, ὡς ἐγὼ σὲ λαμβάνω.
<eur. el. 71> δεῖ δή με κἀκέλευστον εἰς ὅσον σθένω
<eur. el. 72> μόχθου 'πικουφίζουσαν, ὡς ῥᾷον φέρῃς,
<eur. el. 73> συνεκκομίζειν σοι πόνους. ἅλις δ' ἔχεις
<eur. el. 74> τἄξωθεν ἔργα: τἀν δόμοις δ' ἡμᾶς χρεὼν
<eur. el. 75> ἐξευτρεπίζειν. εἰσιόντι δ' ἐργάτῃ
<eur. el. 76> θύραθεν ἡδὺ τἄνδον εὑρίσκειν καλῶς.
<eur. el. 77> εἴ τοι δοκεῖ σοι, στεῖχε: καὶ γὰρ οὐ πρόσω
<eur. el. 78> πηγαὶ μελάθρων τῶνδ'. ἐγὼ δ' ἅμ' ἡμέρᾳ
<eur. el. 79> βοῦς εἰς ἀρούρας ἐσβαλὼν σπερῶ γύας.
<eur. el. 80> ἀργὸς γὰρ οὐδεὶς θεοὺς ἔχων ἀνὰ στόμα
<eur. el. 81> βίον δύναιτ' ἂν ξυλλέγειν ἄνευ πόνου.
<eur. el. 82> Πυλάδη, σὲ γὰρ δὴ πρῶτον ἀνθρώπων ἐγὼ
<eur. el. 83> πιστὸν νομίζω καὶ φίλον ξένον τ' ἐμοί:
<eur. el. 84> μόνος δ' ̓Ορέστην τόνδ' ἐθαύμαζες φίλων,
<eur. el. 85> πράσσονθ' ἃ πράσσω δείν' ὑπ' Αἰγίσθου παθών,
<eur. el. 86> ὅς μου κατέκτα πατέρα — χἡ πανώλεθρος
<eur. el. 87> μήτηρ. ἀφῖγμαι δ' ἐκ θεοῦ μυστηρίων
<eur. el. 88> ̓Αργεῖον οὖδας οὐδενὸς ξυνειδότος,
<eur. el. 89> φόνον φονεῦσι πατρὸς ἀλλάξων ἐμοῦ.
<eur. el. 90> νυκτὸς δὲ τῆσδε πρὸς τάφον μολὼν πατρὸς
<eur. el. 91> δάκρυά τ' ἔδωκα καὶ κόμης ἀπηρξάμην
<eur. el. 92> πυρᾷ τ' ἐπέσφαξ' αἷμα μηλείου φόνου,
<eur. el. 93> λαθὼν τυράννους οἳ κρατοῦσι τῆσδε γῆς.
<eur. el. 94> καὶ τειχέων μὲν ἐντὸς οὐ βαίνω πόδα,
<eur. el. 95> δυοῖν δ' ἅμιλλαν ξυντιθεὶς ἀφικόμην
<eur. el. 96> πρὸς τέρμονας γῆς τῆσδ', ἵν' ἐκβάλω ποδὶ
<eur. el. 97> ἄλλην ἐπ' αἶαν, εἴ μέ τις γνοίη σκοπῶν,
<eur. el. 98> ζητῶν τ' ἀδελφήν: φασὶ γάρ νιν ἐν γάμοις
<eur. el. 99> ζευχθεῖσαν οἰκεῖν οὐδὲ παρθένον μένειν:
<eur. el. 100> ὡς συγγένωμαι καὶ φόνου ξυνεργάτιν
<eur. el. 101> λαβὼν τά γ' εἴσω τειχέων σαφῶς μάθω.
<eur. el. 102> νῦν οὖν — ἕως γὰρ λευκὸν ὄμμ' ἀναίρεται —
<eur. el. 103> ἔξω τρίβου τοῦδ' ἴχνος ἀλλαξώμεθα.
<eur. el. 104> ἢ γάρ τις ἀροτὴρ ἤ τις οἰκέτις γυνὴ
<eur. el. 105> φανήσεται νῷν, ἥντιν' ἱστορήσομεν
<eur. el. 106> εἰ τούσδε ναίει σύγγονος τόπους ἐμή.
<eur. el. 107> ἀλλ' — εἰσορῶ γὰρ τήνδε προσπόλον τινά,
<eur. el. 108> πηγαῖον ἄχθος ἐν κεκαρμένῳ κάρᾳ
<eur. el. 109> φέρουσαν — ἑζώμεσθα κἀκπυθώμεθα
<eur. el. 110> δούλης γυναικός, ἤν τι δεξώμεσθ' ἔπος
<eur. el. 111> ἐφ' οἷσι, Πυλάδη, τήνδ' ἀφίγμεθα χθόνα.
<eur. el. 112> σύντειν' — ὥρα — ποδὸς ὁρμάν: ὤ,
<eur. el. 113> ἔμβα, ἔμβα κατακλαίουσα:
<eur. el. 114> ἰώ μοί μοι.
<eur. el. 115> ἐγενόμαν ̓Αγαμέμνονος
<eur. el. 116> καί μ' ἔτεκεν Κλυταιμήστρα
<eur. el. 117> στυγνὰ Τυνδάρεω κόρα,
<eur. el. 118> κικλήσκουσι δέ μ' ἀθλίαν
<eur. el. 119> ̓Ηλέκτραν πολιῆται.
<eur. el. 120> φεῦ φεῦ σχετλίων πόνων
<eur. el. 121> καὶ στυγερᾶς ζόας.
<eur. el. 122> ὦ πάτερ, σὺ δ' ἐν ̓Αί̈δα
<eur. el. 123> κεῖσαι, σᾶς ἀλόχου σφαγαῖς
<eur. el. 124> Αἰγίσθου τ', ̓Αγάμεμνον.
<eur. el. 125> ἴθι τὸν αὐτὸν ἔγειρε γόον,
<eur. el. 126> ἄναγε πολύδακρυν ἁδονάν.
<eur. el. 127> σύντειν' — ὥρα — ποδὸς ὁρμάν: ὤ,
<eur. el. 128> ἔμβα, ἔμβα, κατακλαίουσα:
<eur. el. 129> ἰώ μοί μοι.
<eur. el. 130> τίνα πόλιν, τίνα δ' οἶκον, ὦ
<eur. el. 131> τλᾶμον σύγγον', ἀλατεύεις
<eur. el. 132> οἰκτρὰν ἐν θαλάμοις λιπὼν
<eur. el. 133> πατρῴοις ἐπὶ συμφοραῖς
<eur. el. 134> ἀλγίσταισιν ἀδελφάν;
<eur. el. 135> ἔλθοις τῶνδε πόνων ἐμοὶ
<eur. el. 136> τᾷ μελέᾳ λυτήρ,
<eur. el. 137> ὦ Ζεῦ Ζεῦ, πατρί θ' αἱμάτων
<eur. el. 138> ἐχθίστων ἐπίκουρος, ̓́Αρ-
<eur. el. 139> γει κέλσας πόδ' ἀλάταν.
<eur. el. 140> θὲς τόδε τεῦχος ἐμῆς ἀπὸ κρατὸς ἑ-
<eur. el. 141> λοῦς', ἵνα πατρὶ γόους νυχίους
<eur. el. 142> ἐπορθροβοάσω,
<eur. el. 143> ἰαχάν, ̓Αί̈δα μέλος,
<eur. el. 144> ̓Αί̈δα, πάτερ, σοι
<eur. el. 145> κατὰ γᾶς ἐνέπω γόους
<eur. el. 145> οἷς ἀεὶ τὸ κατ' ἦμαρ
<eur. el. 146> διέπομαι, κατὰ μὲν φίλαν
<eur. el. 147> ὄνυχι τεμνομένα δέραν
<eur. el. 148> χέρα τε κρᾶτ' ἐπὶ κούριμον
<eur. el. 149> τιθεμένα θανάτῳ σῷ.
<eur. el. 150> αἶ αἶ, δρύπτε κάρα:
<eur. el. 151> οἷα δέ τις κύκνος ἀχέτας
<eur. el. 152> ποταμίοις παρὰ χεύμασιν
<eur. el. 153> πατέρα φίλτατον καλεῖ,
<eur. el. 154> ὀλόμενον δολίοις βρόχων
<eur. el. 155> ἕρκεσιν, ὣς σὲ τὸν ἄθλιον,
<eur. el. 156> πάτερ, ἐγὼ κατακλαίομαι,
<eur. el. 157> λουτρὰ πανύσταθ' ὑδρανάμενον χροὶ̈
<eur. el. 158> κοίτᾳ ἐν οἰκτροτάτᾳ θανάτου.
<eur. el. 159> ἰώ μοι, ἰώ μοι
<eur. el. 160> πικρᾶς μὲν πελέκεως τομᾶς
<eur. el. 161> σᾶς, πάτερ, πικρᾶς δ' ἐκ
<eur. el. 162> Τροί̈ας ὁδίου βουλᾶς:
<eur. el. 163> οὐ μίτραισι γυνή σε
<eur. el. 164> δέξατ' οὐδ' ἐπὶ στεφάνοις,
<eur. el. 165> ξίφεσι δ' ἀμφιτόμοις λυγρὰν
<eur. el. 165> Αἰγίσθου λώβαν θεμένα
<eur. el. 166> δόλιον ἔσχεν ἀκοίταν.
<eur. el. 167> ̓Αγαμέμνονος ὦ κόρα,
<eur. el. 168> ἤλυθον, ̓Ηλέκτρα, ποτὶ
<eur. el. 169> σὰν ἀγρότειραν αὐλάν.
<eur. el. 170> ἔμολέ τις ἔμολεν γαλακτοπότας ἀνὴρ
<eur. el. 170> Μυκηναῖος ὀρειβάτας:
<eur. el. 171> ἀγγέλλει δ' ὅτι νῦν τριταί-
<eur. el. 172> αν καρύσσουσιν θυσίαν
<eur. el. 173> ̓Αργεῖοι, πᾶσαι δὲ παρ' ̔́Η-
<eur. el. 174> ραν μέλλουσιν παρθενικαὶ στείχειν.
<eur. el. 175> οὐκ ἐπ' ἀγλαί̈αις, φίλαι,
<eur. el. 176> θυμὸν οὐδ' ἐπὶ χρυσέοις
<eur. el. 177> ὅρμοις ἐκπεπόταμαι
<eur. el. 178> τάλαιν', οὐδ' ἱστᾶσα χοροὺς
<eur. el. 179> ̓Αργείαις ἅμα νύμφαις
<eur. el. 180> εἱλικτὸν κρούσω πόδ' ἐμόν.
<eur. el. 181> δάκρυσι νυχεύ-
<eur. el. 182> ω, δακρύων δέ μοι μέλει
<eur. el. 183> δειλαίᾳ τὸ κατ' ἦμαρ.
<eur. el. 184> σκέψαι μου πιναρὰν κόμαν
<eur. el. 185> καὶ τρύχη τάδ' ἐμῶν πέπλων,
<eur. el. 186> εἰ πρέποντ' ̓Αγαμέμνονος
<eur. el. 187> κούρᾳ 'σται βασιλείᾳ
<eur. el. 188> τᾷ Τροίᾳ θ', ἃ 'μοῦ πατέρος
<eur. el. 189> μέμναταί ποθ' ἁλοῦσα.
<eur. el. 190> μεγάλα θεός: ἀλλ' ἴθι,
<eur. el. 191> καὶ παρ' ἐμοῦ χρῆσαι πολύ-
<eur. el. 192> πηνα φάρεα δῦναι,
<eur. el. 193> χρύσεά τε — χαρίσαι — προσθήματ' ἀγλαί̈ας.
<eur. el. 194> δοκεῖς τοῖσι σοῖς δακρύοις
<eur. el. 195> μὴ τιμῶσα θεούς, κρατή-
<eur. el. 195> σειν ἐχθρῶν; οὔτοι στοναχαῖς,
<eur. el. 196> ἀλλ' εὐχαῖσι θεοὺς σεβί-
<eur. el. 197> ζους' ἕξεις εὐαμερίαν, ὦ παῖ.
<eur. el. 198> οὐδεὶς θεῶν ἐνοπᾶς κλύει
<eur. el. 199> τᾶς δυσδαίμονος, οὐ παλαι-
<eur. el. 200> ῶν πατρὸς σφαγιασμῶν.
<eur. el. 201> οἴμοι τοῦ καταφθιμένου
<eur. el. 202> τοῦ τε ζῶντος ἀλάτα,
<eur. el. 203> ὅς που γᾶν ἄλλαν κατέχει,
<eur. el. 204> μέλεος ἀλαί-
<eur. el. 205> νων ποτὶ θῆσσαν ἑστίαν,
<eur. el. 206> τοῦ κλεινοῦ πατρὸς ἐκφύς.
<eur. el. 207> αὐτὰ δ' ἐν χερνῆσι δόμοις
<eur. el. 208> ναίω ψυχὰν τακομένα
<eur. el. 209> δωμάτων πατρίων φυγάς,
<eur. el. 210> οὐρείας ἀν' ἐρίπνας.
<eur. el. 211> μάτηρ δ' ἐν λέκτροις φονίοις
<eur. el. 212> ἄλλῳ σύγγαμος οἰκεῖ.
<eur. el. 213> πολλῶν κακῶν ̔́Ελλησιν αἰτίαν ἔχει
<eur. el. 214> σῆς μητρὸς ̔Ελένη σύγγονος δόμοις τε σοῖς.
<eur. el. 215> οἴμοι, γυναῖκες, ἐξέβην θρηνημάτων.
<eur. el. 216> ξένοι τινὲς παρ' οἶκον οἵδ' ἐφεστίους
<eur. el. 217> εὐνὰς ἔχοντες ἐξανίστανται λόχου:
<eur. el. 218> φυγῇ σὺ μὲν κατ' οἶμον, ἐς δόμους δ' ἐγὼ
<eur. el. 219> φῶτας κακούργους ἐξαλύξωμεν ποδί.
<eur. el. 220> μέν', ὦ τάλαινα: μὴ τρέσῃς ἐμὴν χέρα.
<eur. el. 221> ὦ Φοῖβ' ̓́Απολλον: προσπίτνω σε μὴ θανεῖν.
<eur. el. 222> ἄλλους κτάνοιμι μᾶλλον ἐχθίους σέθεν.
<eur. el. 223> ἄπελθε, μὴ ψαῦ' ὧν σε μὴ ψαύειν χρεών.
<eur. el. 224> οὐκ ἔσθ' ὅτου θίγοιμ' ἂν ἐνδικώτερον.
<eur. el. 225> καὶ πῶς ξιφήρης πρὸς δόμοις λοχᾷς ἐμοῖς;
<eur. el. 226> μείνας' ἄκουσον, καὶ τάχ' οὐκ ἄλλως ἐρεῖς.
<eur. el. 227> ἕστηκα: πάντως δ' εἰμὶ σή: κρείσσων γὰρ εἶ.
<eur. el. 228> ἥκω φέρων σοι σοῦ κασιγνήτου λόγους.
<eur. el. 229> ὦ φίλτατ', ἆρα ζῶντος ἢ τεθνηκότος;
<eur. el. 230> ζῇ: πρῶτα γάρ σοι τἀγάθ' ἀγγέλλειν θέλω.
<eur. el. 231> εὐδαιμονοίης, μισθὸν ἡδίστων λόγων.
<eur. el. 232> κοινῇ δίδωμι τοῦτο νῷν ἀμφοῖν ἔχειν.
<eur. el. 233> ποῦ γῆς ὁ τλήμων τλήμονας φυγὰς ἔχων;
<eur. el. 234> οὐχ ἕνα νομίζων φθείρεται πόλεως νόμον.
<eur. el. 235> οὔ που σπανίζων τοῦ καθ' ἡμέραν βίου;
<eur. el. 236> ἔχει μέν, ἀσθενὴς δὲ δὴ φεύγων ἀνήρ.
<eur. el. 237> λόγον δὲ δὴ τίν' ἦλθες ἐκ κείνου φέρων;
<eur. el. 238> εἰ ζῇς, ὅπως τε ζῶσα συμφορᾶς ἔχεις.
<eur. el. 239> οὐκοῦν ὁρᾷς μου πρῶτον ὡς ξηρὸν δέμας.
<eur. el. 240> λύπαις γε συντετηκός, ὥστε με στένειν.
<eur. el. 241> καὶ κρᾶτα πλόκαμόν τ' ἐσκυθισμένον ξυρῷ.
<eur. el. 242> δάκνει ς' ἀδελφὸς ὅ τε θανὼν ἴσως πατήρ.
<eur. el. 243> οἴμοι, τί γάρ μοι τῶνδέ γ' ἐστὶ φίλτερον;
<eur. el. 244> φεῦ φεῦ: τί δαὶ σὺ σῷ κασιγνήτῳ, δοκεῖς;
<eur. el. 245> ἀπὼν ἐκεῖνος, οὐ παρὼν ἡμῖν φίλος.
<eur. el. 246> ἐκ τοῦ δὲ ναίεις ἐνθάδ' ἄστεως ἑκάς;
<eur. el. 247> ἐγημάμεσθ', ὦ ξεῖνε, θανάσιμον γάμον.
<eur. el. 248> ᾤμωξ' ἀδελφὸν σόν. Μυκηναίων τίνι;
<eur. el. 249> οὐχ ᾧ πατήρ μ' ἤλπιζεν ἐκδώσειν ποτέ.
<eur. el. 250> εἴφ', ὡς ἀκούσας σῷ κασιγνήτῳ λέγω.
<eur. el. 251> ἐν τοῖσδ' ἐκείνου τηλορὸς ναίω δόμοις.
<eur. el. 252> σκαφεύς τις ἢ βουφορβὸς ἄξιος δόμων.
<eur. el. 253> πένης ἀνὴρ γενναῖος ἔς τ' ἔμ' εὐσεβής.
<eur. el. 254> ἡ δ' εὐσέβεια τίς πρόσεστι σῷ πόσει;
<eur. el. 255> οὐπώποτ' εὐνῆς τῆς ἐμῆς ἔτλη θιγεῖν.
<eur. el. 256> ἅγνευμ' ἔχων τι θεῖον ἤ ς' ἀπαξιῶν;
<eur. el. 257> γονέας ὑβρίζειν τοὺς ἐμοὺς οὐκ ἠξίου.
<eur. el. 258> καὶ πῶς γάμον τοιοῦτον οὐχ ἥσθη λαβών;
<eur. el. 259> οὐ κύριον τὸν δόντα μ' ἡγεῖται, ξένε.
<eur. el. 260> ξυνῆκ': ̓Ορέστῃ μή ποτ' ἐκτείσῃ δίκην.
<eur. el. 261> τοῦτ' αὐτὸ ταρβῶν, πρὸς δὲ καὶ σώφρων ἔφυ.
<eur. el. 262> φεῦ:
<eur. el. 263> γενναῖον ἄνδρ' ἔλεξας, εὖ τε δραστέον.
<eur. el. 264> εἰ δή ποθ' ἥξει γ' ἐς δόμους ὁ νῦν ἀπών.
<eur. el. 265> μήτηρ δέ ς' ἡ τεκοῦσα ταῦτ' ἠνέσχετο;
<eur. el. 265> γυναῖκες ἀνδρῶν, ὦ ξέν', οὐ παίδων φίλαι.
<eur. el. 266> τίνος δέ ς' οὕνεχ' ὕβρις' Αἴγισθος τάδε;
<eur. el. 267> τεκεῖν μ' ἐβούλετ' ἀσθενῆ, τοιῷδε δούς.
<eur. el. 268> ὡς δῆθε παῖδας μὴ τέκοις ποινάτορας;
<eur. el. 269> τοιαῦτ' ἐβούλευς': ὧν ἐμοὶ δοίη δίκην.
<eur. el. 270> οἶδεν δέ ς' οὖσαν παρθένον μητρὸς πόσις;
<eur. el. 271> οὐκ οἶδε: σιγῇ τοῦθ' ὑφαιρούμεσθά νιν.
<eur. el. 272> αἵδ' οὖν φίλαι σοι τούσδ' ἀκούουσιν λόγους;
<eur. el. 273> ὥστε στέγειν γε τἀμὰ καὶ ς' ἔπη καλῶς.
<eur. el. 274> τί δῆτ' ̓Ορέστης πρὸς τόδ', ̓́Αργος ἢν μόλῃ;
<eur. el. 275> ἤρου τόδ'; αἰσχρόν γ' εἶπας: οὐ γὰρ νῦν ἀκμή;
<eur. el. 276> ἐλθὼν δὲ δὴ πῶς φονέας ἂν κτάνοι πατρός;
<eur. el. 277> τολμῶν ὑπ' ἐχθρῶν οἷ' ἐτολμήθη πατήρ.
<eur. el. 278> ἦ καὶ μετ' αὐτοῦ μητέρ' ἂν τλαίης κτανεῖν;
<eur. el. 279> ταὐτῷ γε πελέκει τῷ πατὴρ ἀπώλετο.
<eur. el. 280> λέγω τάδ' αὐτῷ, καὶ βέβαια τἀπὸ σοῦ;
<eur. el. 281> θάνοιμι μητρὸς αἷμ' ἐπισφάξας' ἐμῆς.
<eur. el. 282> φεῦ:
<eur. el. 283> εἴθ' ἦν ̓Ορέστης πλησίον κλύων τάδε.
<eur. el. 284> ἀλλ', ὦ ξέν', οὐ γνοίην ἂν εἰσιδοῦσά νιν.
<eur. el. 285> νέα γάρ, οὐδὲν θαῦμ', ἀπεζεύχθης νέου.
<eur. el. 285> εἷς ἂν μόνος νιν τῶν ἐμῶν γνοίη φίλων.
<eur. el. 286> ἆρ' ὃν λέγουσιν αὐτὸν ἐκκλέψαι φόνου;
<eur. el. 287> πατρός γε παιδαγωγὸς ἀρχαῖος γέρων.
<eur. el. 288> ὁ κατθανὼν δὲ σὸς πατὴρ τύμβου κυρεῖ;
<eur. el. 289> ἔκυρσεν ὡς ἔκυρσεν, ἐκβληθεὶς δόμων.
<eur. el. 290> οἴμοι, τόδ' οἷον εἶπας: — αἴσθησις γὰρ οὖν
<eur. el. 291> κἀκ τῶν θυραίων πημάτων δάκνει βροτούς.
<eur. el. 292> λέξον δ', ἵν' εἰδὼς σῷ κασιγνήτῳ φέρω
<eur. el. 293> λόγους ἀτερπεῖς, ἀλλ' ἀναγκαίους κλύειν.
<eur. el. 294> ἔνεστι δ' οἶκτος ἀμαθίᾳ μὲν οὐδαμοῦ,
<eur. el. 295> σοφοῖσι δ' ἀνδρῶν: καὶ γὰρ οὐδ' ἀζήμιον
<eur. el. 296> γνώμην ἐνεῖναι τοῖς σοφοῖς λίαν σοφήν.
<eur. el. 297> κἀγὼ τὸν αὐτὸν τῷδ' ἔρον ψυχῆς ἔχω.
<eur. el. 298> πρόσω γὰρ ἄστεως οὖσα τἀν πόλει κακὰ
<eur. el. 299> οὐκ οἶδα, νῦν δὲ βούλομαι κἀγὼ μαθεῖν.
<eur. el. 300> λέγοιμ' ἄν, εἰ χρή — χρὴ δὲ πρὸς φίλον λέγειν —
<eur. el. 301> τύχας βαρείας τὰς ἐμὰς κἀμοῦ πατρός.
<eur. el. 302> ἐπεὶ δὲ κινεῖς μῦθον, ἱκετεύω, ξένε,
<eur. el. 303> ἄγγελλ' ̓Ορέστῃ τἀμὰ καὶ κείνου κακά,
<eur. el. 304> πρῶτον μὲν οἵοις ἐν πέπλοις αὐλίζομαι,
<eur. el. 305> πίνῳ θ' ὅσῳ βέβριθ', ὑπὸ στέγαισί τε
<eur. el. 306> οἵαισι ναίω βασιλικῶν ἐκ δωμάτων,
<eur. el. 307> αὐτὴ μὲν ἐκμοχθοῦσα κερκίσιν πέπλους,
<eur. el. 308> ἢ γυμνὸν ἕξω σῶμα κἀστερήσομαι,
<eur. el. 309> αὐτὴ δὲ πηγὰς ποταμίους φορουμένη,
<eur. el. 310> ἀνέορτος ἱερῶν καὶ χορῶν τητωμένη.
<eur. el. 311> ἀναίνομαι γυναῖκας οὖσα παρθένος,
<eur. el. 312> ἀναίνομαι δὲ Κάστορ', ᾧ πρὶν ἐς θεοὺς
<eur. el. 313> ἐλθεῖν ἔμ' ἐμνήστευον, οὖσαν ἐγγενῆ.
<eur. el. 314> μήτηρ δ' ἐμὴ Φρυγίοισιν ἐν σκυλεύμασιν
<eur. el. 315> θρόνῳ κάθηται, πρὸς δ' ἕδραισιν ̓Ασίδες
<eur. el. 316> δμωαὶ στατίζους', ἃς ἔπερς' ἐμὸς πατήρ,
<eur. el. 317> ̓Ιδαῖα φάρη χρυσέαις ἐζευγμέναι
<eur. el. 318> πόρπαισιν. αἷμα δ' ἔτι πατρὸς κατὰ στέγας
<eur. el. 319> μέλαν σέσηπεν, ὃς δ' ἐκεῖνον ἔκτανεν,
<eur. el. 320> ἐς ταὐτὰ βαίνων ἅρματ' ἐκφοιτᾷ πατρί,
<eur. el. 321> καὶ σκῆπτρ' ἐν οἷς ̔́Ελλησιν ἐστρατηλάτει
<eur. el. 322> μιαιφόνοισι χερσὶ γαυροῦται λαβών.
<eur. el. 323> ̓Αγαμέμνονος δὲ τύμβος ἠτιμασμένος
<eur. el. 324> οὔπω χοάς ποτ' οὐδὲ κλῶνα μυρσίνης
<eur. el. 325> ἔλαβε, πυρὰ δὲ χέρσος ἀγλαϊσμάτων.
<eur. el. 326> μέθῃ δὲ βρεχθεὶς τῆς ἐμῆς μητρὸς πόσις
<eur. el. 327> ὁ κλεινός, ὡς λέγουσιν, ἐνθρῴσκει τάφῳ
<eur. el. 328> πέτροις τε λεύει μνῆμα λάινον πατρός,
<eur. el. 329> καὶ τοῦτο τολμᾷ τοὔπος εἰς ἡμᾶς λέγειν:
<eur. el. 330> ποῦ παῖς ̓Ορέστης; ἆρά σοι τύμβῳ καλῶς
<eur. el. 331> παρὼν ἀμύνει; — ταῦτ' ἀπὼν ὑβρίζεται.
<eur. el. 332> ἀλλ', ὦ ξέν', ἱκετεύω ς', ἀπάγγειλον τάδε.
<eur. el. 333> πολλοὶ δ' ἐπιστέλλουσιν, ἑρμηνεὺς δ' ἐγώ,
<eur. el. 334> αἱ χεῖρες ἡ γλῶσς' ἡ ταλαίπωρός τε φρήν,
<eur. el. 335> κάρα τ' ἐμὸν ξυρῆκες, ὅ τ' ἐκεῖνον τεκών.
<eur. el. 336> αἰσχρὸν γάρ, εἰ πατὴρ μὲν ἐξεῖλεν Φρύγας,
<eur. el. 337> ὁ δ' ἄνδρ' ἕν' εἷς ὢν οὐ δυνήσεται κτανεῖν,
<eur. el. 338> νέος πεφυκὼς κἀξ ἀμείνονος πατρός.
<eur. el. 339> καὶ μὴν δέδορκα τόνδε, σὸν λέγω πόσιν,
<eur. el. 340> λήξαντα μόχθου πρὸς δόμους ὡρμημένον.
<eur. el. 341> ἔα: τίνας τούσδ' ἐν πύλαις ὁρῶ ξένους;
<eur. el. 342> τίνος δ' ἕκατι τάσδ' ἐπ' ἀγραύλους πύλας
<eur. el. 343> προσῆλθον; ἦ 'μοῦ δεόμενοι; γυναικί τοι
<eur. el. 344> αἰσχρὸν μετ' ἀνδρῶν ἑστάναι νεανιῶν.
<eur. el. 345> ὦ φίλτατ', εἰς ὕποπτα μὴ μόλῃς ἐμοί:
<eur. el. 346> τὸν ὄντα δ' εἴσῃ μῦθον: οἵδε γὰρ ξένοι
<eur. el. 347> ἥκους' ̓Ορέστου πρός με κήρυκες λόγων.
<eur. el. 348> ἀλλ', ὦ ξένοι, σύγγνωτε τοῖς εἰρημένοις.
<eur. el. 349> τί φασίν; ἁνὴρ ἔστι καὶ λεύσσει φάος;
<eur. el. 350> ἔστιν λόγῳ γοῦν, φασὶ δ' οὐκ ἄπιστ' ἐμοί.
<eur. el. 351> ἦ καί τι πατρὸς σῶν τε μέμνηται κακῶν;
<eur. el. 352> ἐν ἐλπίσιν ταῦτ': ἀσθενὴς φεύγων ἀνήρ.
<eur. el. 353> ἦλθον δ' ̓Ορέστου τίν' ἀγορεύοντες λόγον;
<eur. el. 354> σκοποὺς ἔπεμψε τούσδε τῶν ἐμῶν κακῶν.
<eur. el. 355> οὐκοῦν τὰ μὲν λεύσσουσι, τὰ δὲ σύ που λέγεις.
<eur. el. 356> ἴσασιν, οὐδὲν τῶνδ' ἔχουσιν ἐνδεές.
<eur. el. 357> οὐκοῦν πάλαι χρῆν τοῖσδ' ἀνεπτύχθαι πύλας;
<eur. el. 358> χωρεῖτ' ἐς οἴκους: ἀντὶ γὰρ χρηστῶν λόγων
<eur. el. 359> ξενίων κυρήσεθ', οἷ' ἐμὸς κεύθει δόμος.
<eur. el. 360> αἴρεσθ', ὀπαδοί, τῶνδ' ἔσω τεύχη δόμων.
<eur. el. 361> καὶ μηδὲν ἀντείπητε, παρὰ φίλου φίλοι
<eur. el. 362> μολόντες ἀνδρός: καὶ γὰρ εἰ πένης ἔφυν,
<eur. el. 363> οὔτοι τό γ' ἦθος δυσγενὲς παρέξομαι.
<eur. el. 364> πρὸς θεῶν, ὅδ' ἁνὴρ ὃς συνεκκλέπτει γάμους
<eur. el. 365> τοὺς σούς, ̓Ορέστην οὐ καταισχύνειν θέλων;
<eur. el. 366> οὗτος κέκληται πόσις ἐμὸς τῆς ἀθλίας.
<eur. el. 367> φεῦ:
<eur. el. 368> οὐκ ἔστ' ἀκριβὲς οὐδὲν εἰς εὐανδρίαν:
<eur. el. 369> ἔχουσι γὰρ ταραγμὸν αἱ φύσεις βροτῶν.
<eur. el. 370> ἤδη γὰρ εἶδον ἄνδρα γενναίου πατρὸς
<eur. el. 370> τὸ μηδὲν ὄντα, χρηστά τ' ἐκ κακῶν τέκνα,
<eur. el. 371> λιμόν τ' ἐν ἀνδρὸς πλουσίου φρονήματι,
<eur. el. 372> γνώμην τε μεγάλην ἐν πένητι σώματι.
<eur. el. 373> πῶς οὖν τις αὐτὰ διαλαβὼν ὀρθῶς κρινεῖ;
<eur. el. 374> πλούτῳ; πονηρῷ τἄρα χρήσεται κριτῇ.
<eur. el. 375> ἢ τοῖς ἔχουσι μηδέν; ἀλλ' ἔχει νόσον
<eur. el. 376> πενία, διδάσκει δ' ἄνδρα τῇ χρείᾳ κακόν.
<eur. el. 377> ἀλλ' εἰς ὅπλ' ἔλθω; τίς δὲ πρὸς λόγχην βλέπων
<eur. el. 378> μάρτυς γένοιτ' ἂν ὅστις ἐστὶν ἁγαθός;
<eur. el. 379> κράτιστον εἰκῇ ταῦτ' ἐᾶν ἀφειμένα.
<eur. el. 380> οὗτος γὰρ ἁνὴρ οὔτ' ἐν ̓Αργείοις μέγας
<eur. el. 381> οὔτ' αὖ δοκήσει δωμάτων ὠγκωμένος,
<eur. el. 382> ἐν τοῖς δὲ πολλοῖς ὤν, ἄριστος ηὑρέθη.
<eur. el. 383> οὐ μὴ ἀφρονήσεθ', οἳ κενῶν δοξασμάτων
<eur. el. 384> πλήρεις πλανᾶσθε, τῇ δ' ὁμιλίᾳ βροτοὺς
<eur. el. 385> κρινεῖτε καὶ τοῖς ἤθεσιν τοὺς εὐγενεῖς;
<eur. el. 386> οἱ γὰρ τοιοῦτοι καὶ πόλεις οἰκοῦσιν εὖ
<eur. el. 387> καὶ δώμαθ': αἱ δὲ σάρκες αἱ κεναὶ φρενῶν
<eur. el. 388> ἀγάλματ' ἀγορᾶς εἰσιν. οὐδὲ γὰρ δόρυ
<eur. el. 389> μᾶλλον βραχίων σθεναρὸς ἀσθενοῦς μένει:
<eur. el. 390> ἐν τῇ φύσει δὲ τοῦτο κἀν εὐψυχίᾳ.
<eur. el. 391> ἀλλ' — ἄξιος γὰρ ὅ τε παρὼν ὅ τ' οὐ παρὼν
<eur. el. 392> ̓Αγαμέμνονος παῖς, οὗπερ οὕνεχ' ἥκομεν —
<eur. el. 393> δεξώμεθ' οἴκων καταλύσεις. χωρεῖν χρεών,
<eur. el. 394> δμῶες, δόμων τῶνδ' ἐντός. ὡς ἐμοὶ πένης
<eur. el. 395> εἴη πρόθυμος πλουσίου μᾶλλον ξένος.
<eur. el. 396> αἰνῶ μὲν οὖν τοῦδ' ἀνδρὸς ἐσδοχὰς δόμων,
<eur. el. 397> ἐβουλόμην δ' ἄν, εἰ κασίγνητός με σὸς
<eur. el. 398> ἐς εὐτυχοῦντας ἦγεν εὐτυχῶν δόμους.
<eur. el. 399> ἴσως δ' ἂν ἔλθοι: Λοξίου γὰρ ἔμπεδοι
<eur. el. 400> χρησμοί, βροτῶν δὲ μαντικὴν χαίρειν ἐῶ.
<eur. el. 401> νῦν ἢ πάροιθεν μᾶλλον, ̓Ηλέκτρα, χαρᾷ
<eur. el. 402> θερμαινόμεσθα καρδίαν: ἴσως γὰρ ἂν
<eur. el. 403> μόλις προβαίνους' ἡ τύχη σταίη καλῶς.
<eur. el. 404> ὦ τλῆμον, εἰδὼς δωμάτων χρείαν σέθεν
<eur. el. 405> τί τούσδ' ἐδέξω μείζονας σαυτοῦ ξένους;
<eur. el. 406> τί δ'; εἴπερ εἰσὶν ὡς δοκοῦσιν εὐγενεῖς,
<eur. el. 407> οὐκ ἔν τε μικροῖς ἔν τε μὴ στέρξους' ὁμῶς;
<eur. el. 408> ἐπεί νυν ἐξήμαρτες ἐν σμικροῖσιν ὤν,
<eur. el. 409> ἔλθ' ὡς παλαιὸν τροφὸν ἐμοῦ φίλον πατρός,
<eur. el. 410> ὃς ἀμφὶ ποταμὸν Τάναον ̓Αργείας ὅρους
<eur. el. 411> τέμνοντα γαίας Σπαρτιάτιδός τε γῆς
<eur. el. 412> ποίμναις ὁμαρτεῖ πόλεος ἐκβεβλημένος:
<eur. el. 413> κέλευε δ' αὐτὸν τῶνδ' ἐμοὐσαφιγμένων
<eur. el. 414> ἐλθεῖν, ξένων τ' ἐς δαῖτα πορσῦναί τινα.
<eur. el. 415> ἡσθήσεταί τοι καὶ προσεύξεται θεοῖς,
<eur. el. 416> ζῶντ' εἰσακούσας παῖδ' ὃν ἐκσῴζει ποτέ.
<eur. el. 417> οὐ γὰρ πατρῴων ἐκ δόμων μητρὸς πάρα
<eur. el. 418> λάβοιμεν ἄν τι: πικρὰ δ' ἀγγείλαιμεν ἄν,
<eur. el. 419> εἰ ζῶντ' ̓Ορέστην ἡ τάλαιν' αἴσθοιτ' ἔτι.
<eur. el. 420> ἀλλ', εἰ δοκεῖ σοι, τούσδ' ἀπαγγελῶ λόγους
<eur. el. 421> γέροντι: χώρει δ' ἐς δόμους ὅσον τάχος
<eur. el. 422> καὶ τἄνδον ἐξάρτυε. πολλά τοι γυνὴ
<eur. el. 423> χρῄζους' ἂν εὕροι δαιτὶ προσφορήματα.
<eur. el. 424> ἔστιν δὲ δὴ τοσαῦτά γ' ἐν δόμοις ἔτι,
<eur. el. 425> ὥσθ' ἕν γ' ἐπ' ἦμαρ τούσδε πληρῶσαι βορᾶς.
<eur. el. 426> ἐν τοῖς τοιούτοις δ' ἡνίκ' ἂν γνώμης πέσω,
<eur. el. 427> σκοπῶ τὰ χρήμαθ' ὡς ἔχει μέγα σθένος,
<eur. el. 428> ξένοις τε δοῦναι σῶμά τ' ἐς νόσους πεσὸν
<eur. el. 429> δαπάναισι σῷσαι: τῆς δ' ἐφ' ἡμέραν βορᾶς
<eur. el. 430> ἐς σμικρὸν ἥκει: πᾶς γὰρ ἐμπλησθεὶς ἀνὴρ
<eur. el. 431> ὁ πλούσιός τε χὡ πένης ἴσον φέρει.
<eur. el. 432> κλειναὶ νᾶες, αἵ ποτ' ἔβατε Τροίαν
<eur. el. 433> τοῖς ἀμετρήτοις ἐρετμοῖς
<eur. el. 434> πέμπουσαι χοροὺς μετὰ Νηρῄδων,
<eur. el. 435> ἵν' ὁ φίλαυλος ἔπαλλε δελ-
<eur. el. 436> φὶς πρῴραις κυανεμβόλοι-
<eur. el. 437> σιν εἱλισσόμενος,
<eur. el. 438> πορεύων τὸν τᾶς Θέτιδος
<eur. el. 439> κοῦφον ἅλμα ποδῶν ̓Αχιλῆ
<eur. el. 440> σὺν ̓Αγαμέμνονι Τρωίας
<eur. el. 441> ἐπὶ Σιμουντίδας ἀκτάς.
<eur. el. 442> Νηρῇδες δ' Εὐβοῖδας ἄκρας λιποῦσαι
<eur. el. 443> μόχθους ἀσπιστὰς ἀκμόνων
<eur. el. 444> ̔Ηφαίστου χρυσέων ἔφερον τευχέων,
<eur. el. 445> ἀνά τε Πήλιον ἀνά τε πρυ-
<eur. el. 446> μνὰς ̓́Οσσας ἱερᾶς νάπας
<eur. el. 447> †Νυμφαίας σκοπιὰς
<eur. el. 448> κόρας μάτευς', † ἔνθα πατὴρ
<eur. el. 449> ἱππότας τρέφεν ̔Ελλάδι φῶς
<eur. el. 450> Θέτιδος εἰνάλιον γόνον
<eur. el. 451> ταχύπορον πόδ' ̓Ατρείδαις.
<eur. el. 452> ̓Ιλιόθεν δ' ἔκλυόν τινος ἐν λιμέσιν
<eur. el. 453> Ναυπλίοισι βεβῶτος
<eur. el. 454> τᾶς σᾶς, ὦ Θέτιδος παῖ,
<eur. el. 455> κλεινᾶς ἀσπίδος ἐν κύκλῳ
<eur. el. 456> τοιάδε σήματα, δείματα
<eur. el. 457> Φρύγια, τετύχθαι:
<eur. el. 458> περιδρόμῳ μὲν ἴτυος ἕδρᾳ
<eur. el. 459> Περσέα λαιμοτόμαν ὑπὲρ
<eur. el. 460> ἁλὸς ποτανοῖσι πεδί-
<eur. el. 461> λοισι φυὰν Γοργόνος ἴ-
<eur. el. 462> σχειν, Διὸς ἀγγέλῳ σὺν ̔Ερ-
<eur. el. 463> μᾷ, τῷ Μαί-
<eur. el. 463b> ας ἀγροτῆρι κούρῳ:
<eur. el. 464> ἐν δὲ μέσῳ κατέλαμπε σάκει φαέθων
<eur. el. 465> κύκλος ἀελίοιο
<eur. el. 466> ἵπποις ἂμ πτεροέσσαις
<eur. el. 467> ἄστρων τ' αἰθέριοι χοροί,
<eur. el. 468> Πλειάδες, ̔Υάδες, ̔́Εκτορος
<eur. el. 469> ὄμμασι τροπαῖοι:
<eur. el. 470> ἐπὶ δὲ χρυσοτύπῳ κράνει
<eur. el. 471> Σφίγγες ὄνυξιν ἀοίδιμον
<eur. el. 472> ἄγραν φέρουσαι: περιπλεύ-
<eur. el. 473> ρῳ δὲ κύτει πύρπνοος ἔ-
<eur. el. 474> σπευδε δρόμῳ λέαινα χαλ-
<eur. el. 475> αῖς Πειρη-
<eur. el. 475> ναῖον ὁρῶσα πῶλον.
<eur. el. 476> ἄορι δ' ἐν φονίῳ τετραβάμονες ἵπποι ἔπαλ-
<eur. el. 477> λον, κελαινὰ δ' ἀμφὶ νῶθ' ἵετο κόνις.
<eur. el. 479> τοιῶνδ' ἄνακτα δοριπόνων
<eur. el. 480> ἔκανεν ἀνδρῶν, Τυνδαρίς,
<eur. el. 481> σὰ λέχεα, κακόφρων κούρα.
<eur. el. 483> τοιγάρ σέ ποτ' οὐρανίδαι
<eur. el. 484> πέμψουσιν θανάτοις: ἦ σὰν
<eur. el. 485> ἔτ' ἔτι φόνιον ὑπὸ δέραν
<eur. el. 486> ὄψομαι αἷμα χυθὲν σιδάρῳ.
<eur. el. 487> ποῦ ποῦ νεᾶνις πότνι' ἐμὴ δέσποινά τε,
<eur. el. 488> ̓Αγαμέμνονος παῖς, ὅν ποτ' ἐξέθρεψ' ἐγώ;
<eur. el. 489> ὡς πρόσβασιν τῶνδ' ὀρθίαν οἴκων ἔχει
<eur. el. 490> ῥυσῷ γέροντι τῷδε προσβῆναι ποδί.
<eur. el. 491> ὅμως δὲ πρός γε τοὺς φίλους ἐξελκτέον
<eur. el. 492> διπλῆν ἄκανθαν καὶ παλίρροπον γόνυ.
<eur. el. 493> ὦ θύγατερ — ἄρτι γάρ σε πρὸς δόμοις ὁρῶ —
<eur. el. 494> ἥκω φέρων σοι τῶν ἐμῶν βοσκημάτων
<eur. el. 495> ποίμνης νεογνὸν θρέμμ' ὑποσπάσας τόδε
<eur. el. 496> στεφάνους τε τευχέων τ' ἐξελὼν τυρεύματα,
<eur. el. 497> παλαιόν τε θησαύρισμα Διονύσου τόδε
<eur. el. 498> ὀσμῇ κατῆρες, μικρόν, ἀλλ' ἐπεσβαλεῖν
<eur. el. 499> ἡδὺ σκύφον τοῦδ' ἀσθενεστέρῳ ποτῷ.
<eur. el. 500> ἴτω φέρων τις τοῖς ξένοις τάδ' ἐς δόμους:
<eur. el. 501> ἐγὼ δὲ τρύχει τῷδ' ἐμῶν πέπλων κόρας
<eur. el. 502> δακρύοισι τέγξας ἐξομόρξασθαι θέλω.
<eur. el. 503> τί δ', ὦ γεραιέ, διάβροχον τόδ' ὄμμ' ἔχεις;
<eur. el. 504> μῶν τἀμὰ διὰ χρόνου ς' ἀνέμνησεν κακά;
<eur. el. 505> ἢ τὰς ̓Ορέστου τλήμονας φυγὰς στένεις
<eur. el. 506> καὶ πατέρα τὸν ἐμόν, ὅν ποτ' ἐν χεροῖν ἔχων
<eur. el. 507> ἀνόνητ' ἔθρεψας σοί τε καὶ τοῖς σοῖς φίλοις;
<eur. el. 508> ἀνόνηθ': ὅμως δ' οὖν τοῦτό γ' οὐκ ἠνεσχόμην.
<eur. el. 509> ἦλθον γὰρ αὐτοῦ πρὸς τάφον πάρεργ' ὁδοῦ
<eur. el. 510> καὶ προσπεσὼν ἔκλαυς' ἐρημίας τυχών,
<eur. el. 511> σπονδάς τε, λύσας ἀσκὸν ὃν φέρω ξένοις,
<eur. el. 512> ἔσπεισα, τύμβῳ δ' ἀμφέθηκα μυρσίνας.
<eur. el. 513> πυρᾶς δ' ἐπ' αὐτῆς οἶν μελάγχιμον πόκῳ
<eur. el. 514> σφάγιον ἐσεῖδον αἷμά τ' οὐ πάλαι χυθὲν
<eur. el. 515> ξανθῆς τε χαίτης βοστρύχους κεκαρμένους.
<eur. el. 516> κἀθαύμας', ὦ παῖ, τίς ποτ' ἀνθρώπων ἔτλη
<eur. el. 517> πρὸς τύμβον ἐλθεῖν: οὐ γὰρ ̓Αργείων γέ τις.
<eur. el. 518> ἀλλ' ἦλθ' ἴσως που σὸς κασίγνητος λάθρᾳ,
<eur. el. 519> μολὼν δ' ἐθαύμας' ἄθλιον τύμβον πατρός.
<eur. el. 520> σκέψαι δὲ χαίτην προστιθεῖσα σῇ κόμῃ,
<eur. el. 521> εἰ χρῶμα ταὐτὸν κουρίμης ἔσται τριχός:
<eur. el. 522> φιλεῖ γάρ, αἷμα ταὐτὸν οἷς ἂν ᾖ πατρός,
<eur. el. 523> τὰ πόλλ' ὅμοια σώματος πεφυκέναι.
<eur. el. 524> οὐκ ἄξι' ἀνδρός, ὦ γέρον, σοφοῦ λέγεις,
<eur. el. 525> εἰ κρυπτὸν ἐς γῆν τήνδ' ἂν Αἰγίσθου φόβῳ
<eur. el. 526> δοκεῖς ἀδελφὸν τὸν ἐμὸν εὐθαρσῆ μολεῖν.
<eur. el. 527> ἔπειτα χαίτης πῶς συνοίσεται πλόκος,
<eur. el. 528> ὁ μὲν παλαίστραις ἀνδρὸς εὐγενοῦς τραφείς,
<eur. el. 529> ὁ δὲ κτενισμοῖς θῆλυς; ἀλλ' ἀμήχανον.
<eur. el. 530> πολλοῖς δ' ἂν εὕροις βοστρύχους ὁμοπτέρους
<eur. el. 531> καὶ μὴ γεγῶσιν αἵματος ταὐτοῦ, γέρον.
<eur. el. 532> σὺ δ' εἰς ἴχνος βᾶς' ἀρβύλης σκέψαι βάσιν
<eur. el. 533> εἰ σύμμετρος σῷ ποδὶ γενήσεται, τέκνον.
<eur. el. 534> πῶς δ' ἂν γένοιτ' ἂν ἐν κραταιλέῳ πέδῳ
<eur. el. 535> γαίας ποδῶν ἔκμακτρον; εἰ δ' ἔστιν τόδε,
<eur. el. 536> δυοῖν ἀδελφοῖν ποὺς ἂν οὐ γένοιτ' ἴσος
<eur. el. 537> ἀνδρός τε καὶ γυναικός, ἀλλ' ἅρσην κρατεῖ.
<eur. el. 538> οὐκ ἔστιν, εἰ καὶ γῆν κασίγνητος μολών,
<eur. el. 540> κερκίδος ὅτῳ γνοίης ἂν ἐξύφασμα σῆς,
<eur. el. 540> ἐν ᾧ ποτ' αὐτὸν ἐξέκλεψα μὴ θανεῖν;
<eur. el. 541> οὐκ οἶσθ', ̓Ορέστης ἡνίκ' ἐκπίπτει χθονός,
<eur. el. 542> νέαν μ' ἔτ' οὖσαν; εἰ δὲ κἄκρεκον πέπλους,
<eur. el. 543> πῶς ἂν τότ' ὢν παῖς ταὐτὰ νῦν ἔχοι φάρη,
<eur. el. 544> εἰ μὴ ξυναύξοινθ' οἱ πέπλοι τῷ σώματι;
<eur. el. 545> ἀλλ' ἤ τις αὐτοῦ τάφον ἐποικτίρας ξένος
<eur. el. 546> †ἐκείρατ', ἢ τῆσδε σκοποὺς λαβὼν χθονὸς — †
<eur. el. 547> οἱ δὲ ξένοι ποῦ; βούλομαι γὰρ εἰσιδὼν
<eur. el. 548> αὐτοὺς ἔρεσθαι σοῦ κασιγνήτου πέρι.
<eur. el. 549> οἵδ' ἐκ δόμων βαίνουσι λαιψηρῷ ποδί.
<eur. el. 550> ἀλλ' εὐγενεῖς μέν, ἐν δὲ κιβδήλῳ τόδε:
<eur. el. 551> πολλοὶ γὰρ ὄντες εὐγενεῖς εἰσιν κακοί.
<eur. el. 552> ὅμως δέ. — χαίρειν τοὺς ξένους προσεννέπω.
<eur. el. 553> χαῖρ', ὦ γεραιέ. — τοῦ ποτ', ̓Ηλέκτρα, τόδε
<eur. el. 554> παλαιὸν ἀνδρὸς λείψανον φίλων κυρεῖ;
<eur. el. 555> οὗτος τὸν ἁμὸν πατέρ' ἔθρεψεν, ὦ ξένε.
<eur. el. 556> τί φῄς; ὅδ' ὃς σὸν ἐξέκλεψε σύγγονον;
<eur. el. 557> ὅδ' ἔσθ' ὁ σώσας κεῖνον, εἴπερ ἔστ' ἔτι.
<eur. el. 558> ἔα:
<eur. el. 559> τί μ' ἐσδέδορκεν ὥσπερ ἀργύρου σκοπῶν
<eur. el. 560> λαμπρὸν χαρακτῆρ'; ἢ προσεικάζει μέ τῳ;
<eur. el. 560> ἴσως ̓Ορέστου ς' ἥλιχ' ἥδεται βλέπων.
<eur. el. 561> φίλου γε φωτός. τί δὲ κυκλεῖ πέριξ πόδα;
<eur. el. 562> καὐτὴ τόδ' εἰσορῶσα θαυμάζω, ξένε.
<eur. el. 563> ὦ πότνι', εὔχου, θύγατερ ̓Ηλέκτρα, θεοῖς.
<eur. el. 564> τί τῶν ἀπόντων ἢ τί τῶν ὄντων πέρι;
<eur. el. 565> λαβεῖν φίλον θησαυρόν, ὃν φαίνει θεός.
<eur. el. 566> ἰδού: καλῶ θεούς. ἢ τί δὴ λέγεις, γέρον;
<eur. el. 567> βλέψον νυν ἐς τόνδ', ὦ τέκνον, τὸν φίλτατον.
<eur. el. 568> πάλαι δέδορκα, μὴ σύ γ' οὐκέτ' εὖ φρονῇς.
<eur. el. 569> οὐκ εὖ φρονῶ 'γὼ σὸν κασίγνητον βλέπων;
<eur. el. 570> πῶς εἶπας, ὦ γεραί', ἀνέλπιστον λόγον;
<eur. el. 571> ὁρᾶν ̓Ορέστην τόνδε τὸν ̓Αγαμέμνονος.
<eur. el. 572> ποῖον χαρακτῆρ' εἰσιδών, ᾧ πείσομαι;
<eur. el. 573> οὐλὴν παρ' ὀφρύν, ἥν ποτ' ἐν πατρὸς δόμοις
<eur. el. 574> νεβρὸν διώκων σοῦ μέθ' ᾑμάχθη πεσών.
<eur. el. 575> πῶς φῄς; ὁρῶ μὲν πτώματος τεκμήριον.
<eur. el. 576> ἔπειτα μέλλεις προσπίτνειν τοῖς φιλτάτοις;
<eur. el. 577> ἀλλ' οὐκέτ', ὦ γεραιέ: συμβόλοισι γὰρ
<eur. el. 578> τοῖς σοῖς πέπεισμαι θυμόν. — ὦ χρόνῳ φανείς,
<eur. el. 579> ἔχω ς' ἀέλπτως —    κἀξ ἐμοῦ γ' ἔχῃ χρόνῳ.
<eur. el. 580> οὐδέποτε δόξασα.    οὐδ' ἐγὼ γὰρ ἤλπισα.
<eur. el. 581> ἐκεῖνος εἶ σύ;    σύμμαχός γέ σοι μόνος.
<eur. el. 582> ἢν δ' ἀνσπάσωμαί γ' ὃν μετέρχομαι βόλον —
<eur. el. 583> πέποιθα δ': ἢ χρὴ μηκέθ' ἡγεῖσθαι θεούς,
<eur. el. 584> εἰ τἄδικ' ἔσται τῆς δίκης ὑπέρτερα.
<eur. el. 585> ἔμολες ἔμολες, ὤ, χρόνιος ἁμέρα,
<eur. el. 586> κατέλαμψας, ἔδειξας ἐμφανῆ
<eur. el. 587> πόλει πυρσόν, ὃς παλαιᾷ φυγᾷ
<eur. el. 588> πατρίων ἀπὸ δωμάτων τάλας
<eur. el. 589> ἀλαίνων ἔβα.
<eur. el. 590> θεὸς αὖ θεὸς ἁμετέραν τις ἄγει
<eur. el. 591> νίκαν, ὦ φίλα.
<eur. el. 592> ἄνεχε χέρας, ἄνεχε λόγον, ἵει λιτὰς
<eur. el. 593> ἐς θεούς, τύχᾳ σοι τύχᾳ
<eur. el. 595> κασίγνητον ἐμβατεῦσαι πόλιν.
<eur. el. 596> εἶἑν: φίλας μὲν ἡδονὰς ἀσπασμάτων
<eur. el. 597> ἔχω, χρόνῳ δὲ καὖθις αὐτὰ δώσομεν.
<eur. el. 598> σὺ δ', ὦ γεραιέ — καίριος γὰρ ἤλυθες —
<eur. el. 599> λέξον, τί δρῶν ἂν φονέα τεισαίμην πατρός;
<eur. el. 600> μητέρα τε κοινωνὸν ἀνοσίων γάμων;
<eur. el. 601> ἔστιν τί μοι κατ' ̓́Αργος εὐμενὲς φίλων;
<eur. el. 602> ἢ πάντ' ἀνεσκευάσμεθ', ὥσπερ αἱ τύχαι;
<eur. el. 603> τῷ ξυγγένωμαι; νύχιος ἢ καθ' ἡμέραν;
<eur. el. 604> ποίαν ὁδὸν τραπώμεθ' εἰς ἐχθροὺς ἐμούς;
<eur. el. 605> ὦ τέκνον, οὐδεὶς δυστυχοῦντί σοι φίλος.
<eur. el. 606> εὕρημα γάρ τοι χρῆμα γίγνεται τόδε,
<eur. el. 607> κοινῇ μετασχεῖν τἀγαθοῦ καὶ τοῦ κακοῦ.
<eur. el. 608> σὺ δ' — ἐκ βάθρων γὰρ πᾶς ἀνῄρησαι φίλοις
<eur. el. 609> οὐδ' ἐλλέλοιπας ἐλπίδ' — ἴσθι μου κλύων,
<eur. el. 610> ἐν χειρὶ τῇ σῇ πάντ' ἔχεις καὶ τῇ τύχῃ,
<eur. el. 611> πατρῷον οἶκον καὶ πόλιν λαβεῖν σέθεν.
<eur. el. 612> τί δῆτα δρῶντες τοῦδ' ἂν ἐξικοίμεθα;
<eur. el. 613> κτανὼν Θυέστου παῖδα σήν τε μητέρα.
<eur. el. 614> ἥκω 'πὶ τόνδε στέφανον: ἀλλὰ πῶς λάβω;
<eur. el. 615> τειχέων μὲν ἐλθὼν ἐντὸς οὐδ' ἂν εἰ θέλοις.
<eur. el. 616> φρουραῖς κέκασται δεξιαῖς τε δορυφόρων;
<eur. el. 617> ἔγνως: φοβεῖται γάρ σε κοὐχ εὕδει σαφῶς.
<eur. el. 618> εἶἑν: σὺ δὴ τοὐνθένδε βούλευσον, γέρον.
<eur. el. 619> κἀμοῦ γ' ἄκουσον: ἄρτι γάρ μ' ἐσῆλθέ τι.
<eur. el. 620> ἐσθλόν τι μηνύσειας, αἰσθοίμην δ' ἐγώ.
<eur. el. 621> Αἴγισθον εἶδον, ἡνίχ' εἷρπον ἐνθάδε.
<eur. el. 622> προσηκάμην τὸ ῥηθέν. ἐν ποίοις τόποις;
<eur. el. 623> ἀγρῶν πέλας τῶνδ' ἱπποφορβίων ἔπι.
<eur. el. 624> τί δρῶνθ'; ὁρῶ γὰρ ἐλπίδ' ἐξ ἀμηχάνων.
<eur. el. 625> Νύμφαις ἐπόρσυν' ἔροτιν, ὡς ἔδοξέ μοι.
<eur. el. 626> τροφεῖα παίδων ἢ πρὸ μέλλοντος τόκου;
<eur. el. 627> οὐκ οἶδα πλὴν ἕν: βουσφαγεῖν ὡπλίζετο.
<eur. el. 628> πόσων μετ' ἀνδρῶν; ἢ μόνος δμώων μέτα;
<eur. el. 629> οὐδεὶς παρῆν ̓Αργεῖος, οἰκεία δὲ χείρ.
<eur. el. 630> οὔ πού τις ὅστις γνωριεῖ μ' ἰδών, γέρον;
<eur. el. 631> δμῶες μέν εἰσιν, οἳ σέ γ' οὐκ εἶδόν ποτε.
<eur. el. 632> ἡμῖν ἂν εἶεν, εἰ κρατοῖμεν, εὐμενεῖς;
<eur. el. 633> δούλων γὰρ ἴδιον τοῦτο, σοὶ δὲ σύμφορον.
<eur. el. 634> πῶς οὖν ἂν αὐτῷ πλησιασθείην ποτέ;
<eur. el. 635> στείχων ὅθεν σε βουθυτῶν ἐσόψεται.
<eur. el. 636> ὁδὸν παρ' αὐτήν, ὡς ἔοικ', ἀγροὺς ἔχει;
<eur. el. 637> ὅθεν γ' ἰδών σε δαιτὶ κοινωνὸν καλεῖ.
<eur. el. 638> πικρόν γε συνθοινάτορ', ἢν θεὸς θέλῃ.
<eur. el. 639> τοὐνθένδε πρὸς τὸ πῖπτον αὐτὸς ἐννόει.
<eur. el. 640> καλῶς ἔλεξας. — ἡ τεκοῦσα δ' ἐστὶ ποῦ;
<eur. el. 641> ̓́Αργει: παρέσται δ' οὖν πόσει θοίνην ἔπι.
<eur. el. 642> τί δ' οὐχ ἅμ' ἐξωρμᾶτ' ἐμὴ μήτηρ πόσει;
<eur. el. 643> ψόγον τρέμουσα δημοτῶν ἐλείπετο.
<eur. el. 644> ξυνῆχ': ὕποπτος οὖσα γιγνώσκει πόλει.
<eur. el. 645> τοιαῦτα: μισεῖται γὰρ ἀνόσιος γυνή.
<eur. el. 646> πῶς οὖν ἐκείνην τόνδε τ' ἐν ταὐτῷ κτενῶ;
<eur. el. 647> ἐγὼ φόνον γε μητρὸς ἐξαρτύσομαι.
<eur. el. 648> καὶ μὴν ἐκεῖνά γ' ἡ τύχη θήσει καλῶς.
<eur. el. 649> ὑπηρετείτω μὲν δυοῖν ὄντοιν ὅδε.
<eur. el. 650> ἔσται τάδ': εὑρίσκεις δὲ μητρὶ πῶς φόνον;
<eur. el. 651> λέγ', ὦ γεραιέ, τάδε Κλυταιμήστρᾳ μολών:
<eur. el. 652> λεχώ μ' ἀπάγγελλ' οὖσαν ἄρσενος τόκῳ.
<eur. el. 653> πότερα πάλαι τεκοῦσαν ἢ νεωστὶ δή;
<eur. el. 654> δέχ' ἡλίους, ἐν οἷσιν ἁγνεύει λεχώ.
<eur. el. 655> καὶ δὴ τί τοῦτο μητρὶ προσβάλλει φόνον;
<eur. el. 656> ἥξει κλύουσα λόχιά μου νοσήματα.
<eur. el. 657> πόθεν; τί δ' αὐτῇ σοῦ μέλειν δοκεῖς, τέκνον;
<eur. el. 658> ναί: καὶ δακρύσει γ' ἀξίωμ' ἐμῶν τόκων.
<eur. el. 659> ἴσως: πάλιν τοι μῦθον ἐς καμπὴν ἄγε.
<eur. el. 660> ἐλθοῦσα μέντοι δῆλον ὡς ἀπόλλυται.
<eur. el. 661> καὶ μὴν ἐπ' αὐτάς γ' εἶσι σῶν δόμων πύλας.
<eur. el. 662> οὐκοῦν τραπέσθαι σμικρὸν εἰς ̔́Αιδου τόδε;
<eur. el. 663> εἰ γὰρ θάνοιμι τοῦτ' ἰδὼν ἐγώ ποτε.
<eur. el. 664> πρώτιστα μέν νυν τῷδ' ὑφήγησαι, γέρον —
<eur. el. 665> Αἴγισθος ἔνθα νῦν θυηπολεῖ θεοῖς;
<eur. el. 666> ἔπειτ' ἀπαντῶν μητρὶ τἀπ' ἐμοῦ φράσον.
<eur. el. 667> ὥστ' αὐτά γ' ἐκ σοῦ στόματος εἰρῆσθαι δοκεῖν.
<eur. el. 668> σὸν ἔργον ἤδη: πρόσθεν εἴληχας φόνου.
<eur. el. 669> στείχοιμ' ἄν, εἴ τις ἡγεμὼν γίγνοιθ' ὁδοῦ.
<eur. el. 670> καὶ μὴν ἐγὼ πέμποιμ' ἂν οὐκ ἀκουσίως.
<eur. el. 671> ὦ Ζεῦ Πατρῷε, καὶ Τροπαῖ' ἐχθρῶν γενοῦ —
<eur. el. 672> οἴκτιρέ θ' ἡμᾶς: οἰκτρὰ γὰρ πεπόνθαμεν —
<eur. el. 673> οἴκτιρε δῆτα σούς γε φύντας ἐκγόνους.
<eur. el. 674> ̔́Ηρα τε, βωμῶν ἣ Μυκηναίων κρατεῖς —
<eur. el. 675> νίκην δὸς ἡμῖν, εἰ δίκαι' αἰτούμεθα.
<eur. el. 676> δὸς δῆτα πατρὸς τοῖσδε τιμωρὸν δίκην.
<eur. el. 677> σύ τ', ὦ κάτω γῆς ἀνοσίως οἰκῶν πάτερ —
<eur. el. 678> καὶ Γαῖ' ἄνασσα, χεῖρας ᾗ δίδωμ' ἐμὰς —
<eur. el. 679> ἄμυν' ἄμυνε τοῖσδε φιλτάτοις τέκνοις.
<eur. el. 680> νῦν πάντα νεκρὸν ἐλθὲ σύμμαχον λαβών.
<eur. el. 681> οἵπερ γε σὺν σοὶ Φρύγας ἀνήλωσαν δορὶ —
<eur. el. 683> χὥσοι στυγοῦσιν ἀνοσίους μιάστορας.
<eur. el. 682> ἤκουσας, ὦ δείν' ἐξ ἐμῆς μητρὸς παθών;
<eur. el. 684> πάντ', οἶδ', ἀκούει τάδε πατήρ: στείχειν δ' ἀκμή.
<eur. el. 685> καί σοι προφωνῶ πρὸς τάδ' Αἴγισθον θανεῖν:
<eur. el. 686> ὡς εἰ παλαισθεὶς πτῶμα θανάσιμον πεσῇ,
<eur. el. 687> τέθνηκα κἀγώ, μηδέ με ζῶσαν λέγε:
<eur. el. 688> παίσω γὰρ ἧπαρ τοὐμὸν ἀμφήκει ξίφει.
<eur. el. 689> δόμων ἔσω βᾶς' εὐτρεπὲς ποήσομαι.
<eur. el. 690> ὡς ἢν μὲν ἔλθῃ πύστις εὐτυχὴς σέθεν,
<eur. el. 691> ὀλολύξεται πᾶν δῶμα: θνῄσκοντος δέ σου
<eur. el. 692> τἀναντί' ἔσται τῶνδε: ταῦτά σοι λέγω.
<eur. el. 693> πάντ' οἶδα.    πρὸς τάδ' ἄνδρα γίγνεσθαί σε χρή.
<eur. el. 694> ὑμεῖς δέ μοι, γυναῖκες, εὖ πυρσεύετε
<eur. el. 695> κραυγὴν ἀγῶνος τοῦδε: φρουρήσω δ' ἐγὼ
<eur. el. 696> πρόχειρον ἔγχος χειρὶ βαστάζους' ἐμῇ.
<eur. el. 697> οὐ γάρ ποτ' ἐχθροῖς τοῖς ἐμοῖς νικωμένη
<eur. el. 698> δίκην ὑφέξω, σῶμ' ἐμὸν καθυβρίσαι.
<eur. el. 699> ἀταλᾶς ὑπὸ ματρὸς ἄρν'
<eur. el. 700> ̓Αργείων
<eur. el. 700> ὀρέων ποτὲ κληδὼν ἐν
<eur. el. 701> πολιαῖσι μένει φήμαις
<eur. el. 702> εὐαρμόστοις ἐν καλάμοις
<eur. el. 703> Πᾶνα μοῦσαν ἡδύθροον
<eur. el. 704> πνέοντ', ἀγρῶν ταμίαν,
<eur. el. 705> χρυσέαν καλλιπλόκαμον
<eur. el. 706> πορεῦσαι. πετρίνοις δ' ἐπι-
<eur. el. 707> στὰς κᾶρυξ ἰάχει βάθροις:
<eur. el. 708> ̓Αγορὰν ἀγοράν, Μυκη-
<eur. el. 709> ναῖοι, στείχετε μακαρίων
<eur. el. 710> ὀψόμενοι τυράννων
<eur. el. 711> φάσματα † δείματα χοροὶ δ' ̓Ατρει-
<eur. el. 712> δᾶν † ἐγέραιρον οἴκους:
<eur. el. 713> θυμέλαι δ' ἐπίτναντο χρυ-
<eur. el. 714> σήλατοι,
<eur. el. 715> σελαγεῖτο δ' ἀν' ἄστυ πῦρ
<eur. el. 715> ἐπιβώμιον ̓Αργείων:
<eur. el. 716> λωτὸς δὲ φθόγγον κελάδει
<eur. el. 717> κάλλιστον, Μουσᾶν θεράπων:
<eur. el. 718> μολπαὶ δ' ηὔξοντ' ἐραταί,
<eur. el. 719> χρυσέας ἀρνὸς ἐπίλογοι,
<eur. el. 720> Θυέστου: κρυφίαις γὰρ εὐ-
<eur. el. 721> ναῖς πείσας ἄλοχον φίλαν
<eur. el. 722> ̓Ατρέως, τέρας ἐκκομί-
<eur. el. 723> ζει πρὸς δώματα: νεόμενος δ'
<eur. el. 724> εἰς ἀγόρους ἀυτεῖ
<eur. el. 725> τὰν κερόεσσαν ἔχειν χρυσεόμαλ-
<eur. el. 725> λον κατὰ δῶμα ποίμναν.
<eur. el. 726> τότε δὴ τότε φαεν-
<eur. el. 727> νὰς ἄστρων μετέβας' ὁδοὺς
<eur. el. 728> Ζεὺς καὶ φέγγος ἀελίου
<eur. el. 730> λευκόν τε πρόσωπον ἀ-
<eur. el. 731> οῦς, τὰ δ' ἕσπερα νῶτ' ἐλαύ-
<eur. el. 732> νει θερμᾷ φλογὶ θεοπύρῳ,
<eur. el. 733> νεφέλαι δ' ἔνυδροι πρὸς ἄρ-
<eur. el. 734> κτον, ξηραί τ' ̓Αμμωνίδες ἕ-
<eur. el. 735> δραι φθίνους' ἀπειρόδροσοι,
<eur. el. 736> καλλίστων ὄμβρων Διόθεν στερεῖσαι.
<eur. el. 737> λέγεται, τὰν δὲ πί-
<eur. el. 738> στιν σμικρὰν παρ' ἔμοιγ' ἔχει,
<eur. el. 739> στρέψαι θερμὰν ἀέλιον
<eur. el. 740> χρυσωπὸν ἕδραν ἀλλά-
<eur. el. 741> ξαντα δυστυχίᾳ βροτεί-
<eur. el. 742> ῳ θνατᾶς ἕνεκεν δίκας.
<eur. el. 743> φοβεροὶ δὲ βροτοῖσι μῦ-
<eur. el. 744> θοι κέρδος πρὸς θεῶν θεραπεί-
<eur. el. 745> αν. ὧν οὐ μνασθεῖσα πόσιν
<eur. el. 746> κτείνεις, κλεινῶν συγγενέτειρ' ἀδελφῶν.
<eur. el. 747> ἔα ἔα:
<eur. el. 748> φίλαι, βοῆς ἠκούσατ' — ἢ δοκὼ κενὴ
<eur. el. 749> ὑπῆλθέ μ'; — ὥστε νερτέρα βροντὴ Διός;
<eur. el. 750> ἰδού, τάδ' οὐκ ἄσημα πνεύματ' αἴρεται:
<eur. el. 750> δέσποιν', ἄμειψον δώματ', ̓Ηλέκτρα, τάδε.
<eur. el. 751> φίλαι, τί χρῆμα; πῶς ἀγῶνος ἥκομεν;
<eur. el. 752> οὐκ οἶδα πλὴν ἕν: φόνιον οἰμωγὴν κλύω.
<eur. el. 753> ἤκουσα κἀγώ, τηλόθεν μέν, ἀλλ' ὅμως.
<eur. el. 754> μακρὰν γὰρ ἕρπει γῆρυς, ἐμφανής γε μήν.
<eur. el. 755> ̓Αργεῖος ὁ στεναγμός: ἦ φίλων ἐμῶν;
<eur. el. 756> οὐκ οἶδα: πᾶν γὰρ μείγνυται μέλος βοῆς.
<eur. el. 757> σφαγὴν ἀυτεῖς τήνδε μοι: τί μέλλομεν;
<eur. el. 758> ἔπισχε, τρανῶς ὡς μάθῃς τύχας σέθεν.
<eur. el. 759> οὐκ ἔστι: νικώμεσθα: ποῦ γὰρ ἄγγελοι;
<eur. el. 760> ἥξουσιν: οὔτοι βασιλέα φαῦλον κτανεῖν.
<eur. el. 761> ὦ καλλίνικοι παρθένοι Μυκηνίδες,
<eur. el. 762> νικῶντ' ̓Ορέστην πᾶσιν ἀγγέλλω φίλοις,
<eur. el. 763> ̓Αγαμέμνονος δὲ φονέα κείμενον πέδῳ
<eur. el. 764> Αἴγισθον: ἀλλὰ θεοῖσιν εὔχεσθαι χρεών.
<eur. el. 765> τίς δ' εἶ σύ; πῶς μοι πιστὰ σημαίνεις τάδε;
<eur. el. 766> οὐκ οἶσθ' ἀδελφοῦ μ' εἰσορῶσα πρόσπολον;
<eur. el. 767> ὦ φίλτατ', ἔκ τοι δείματος δυσγνωσίαν
<eur. el. 768> εἶχον προσώπου: νῦν δὲ γιγνώσκω σε δή.
<eur. el. 769> τί φῄς; τέθνηκε πατρὸς ἐμοῦ στυγνὸς φονεύς;
<eur. el. 770> τέθνηκε: δίς σοι ταὔθ', ἃ γοῦν βούλῃ, λέγω.
<eur. el. 771> ὦ θεοί, Δίκη τε πάνθ' ὁρῶς', ἦλθές ποτε.
<eur. el. 772> ποίῳ τρόπῳ δὲ καὶ τίνι ῥυθμῷ φόνου
<eur. el. 773> κτείνει Θυέστου παῖδα; βούλομαι μαθεῖν.
<eur. el. 774> ἐπεὶ μελάθρων τῶνδ' ἀπήραμεν πόδα,
<eur. el. 775> ἐσβάντες ᾖμεν δίκροτον εἰς ἁμαξιτὸν
<eur. el. 776> ἔνθ' ἦν ὁ κλεινὸς τῶν Μυκηναίων ἄναξ.
<eur. el. 777> κυρεῖ δὲ κήποις ἐν καταρρύτοις βεβώς,
<eur. el. 778> δρέπων τερείνης μυρσίνης κάρᾳ πλόκους:
<eur. el. 779> ἰδών τ' ἀυτεῖ: Χαίρετ', ὦ ξένοι: τίνες
<eur. el. 780> πόθεν πορεύεσθ'; ἔστε τ' ἐκ ποίας χθονός;
<eur. el. 781> ὁ δ' εἶπ' ̓Ορέστης: Θεσσαλοί: πρὸς δ' ̓Αλφεὸν
<eur. el. 782> θύσοντες ἐρχόμεσθ' ̓Ολυμπίῳ Διί.
<eur. el. 783> κλύων δὲ ταῦτ' Αἴγισθος ἐννέπει τάδε:
<eur. el. 784> νῦν μὲν παρ' ἡμῖν χρὴ συνεστίους ἐμοὶ
<eur. el. 785> θοίνης γενέσθαι: τυγχάνω δὲ βουθυτῶν
<eur. el. 786> νύμφαις: ἑῷοι δ' ἐξαναστάντες λέχους
<eur. el. 787> ἐς ταὐτὸν ἥξετ'. ἀλλ' ἴωμεν ἐς δόμους —
<eur. el. 788> καὶ ταῦθ' ἅμ' ἠγόρευε καὶ χερὸς λαβὼν
<eur. el. 789> παρῆγεν ἡμᾶς — οὐδ' ἀπαρνεῖσθαι χρεών:
<eur. el. 790> ἐπεὶ δ' ἐν οἴκοις ἦμεν, ἐννέπει τάδε:
<eur. el. 791> λούτρ' ὡς τάχιστα τοῖς ξένοις τις αἰρέτω,
<eur. el. 792> ὡς ἀμφὶ βωμὸν στῶσι χερνίβων πέλας.
<eur. el. 793> ἀλλ' εἶπ' ̓Ορέστης: ̓Αρτίως ἡγνίσμεθα
<eur. el. 794> λουτροῖσι καθαροῖς ποταμίων ῥείθρων ἄπο.
<eur. el. 795> εἰ δὲ ξένους ἀστοῖσι συνθύειν χρεών,
<eur. el. 796> Αἴγισθ', ἕτοιμοι κοὐκ ἀπαρνούμεσθ', ἄναξ.
<eur. el. 797> τοῦτον μὲν οὖν μεθεῖσαν ἐκ μέσου λόγον:
<eur. el. 798> λόγχας δὲ θέντες δεσπότου φρουρήματα
<eur. el. 799> δμῶες πρὸς ἔργον πάντες ἵεσαν χέρας:
<eur. el. 800> οἳ μὲν σφαγεῖον ἔφερον, οἳ δ' ᾖρον κανᾶ,
<eur. el. 801> ἄλλοι δὲ πῦρ ἀνῆπτον ἀμφί τ' ἐσχάρας
<eur. el. 802> λέβητας ὤρθουν: πᾶσα δ' ἐκτύπει στέγη.
<eur. el. 803> λαβὼν δὲ προχύτας μητρὸς εὐνέτης σέθεν
<eur. el. 804> ἔβαλλε βωμούς, τοιάδ' ἐννέπων ἔπη:
<eur. el. 805> νύμφαι πετραῖαι, πολλάκις με βουθυτεῖν
<eur. el. 806> καὶ τὴν κατ' οἴκους Τυνδαρίδα δάμαρτ' ἐμὴν
<eur. el. 807> πράσσοντας ὡς νῦν, τοὺς δ' ἐμοὺς ἐχθροὺς κακῶς
<eur. el. 808> — λέγων ̓Ορέστην καὶ σέ. δεσπότης δ' ἐμὸς
<eur. el. 809> τἀναντί' ηὔχετ', οὐ γεγωνίσκων λόγους,
<eur. el. 810> λαβεῖν πατρῷα δώματ'. ἐκ κανοῦ δ' ἑλὼν
<eur. el. 811> Αἴγισθος ὀρθὴν σφαγίδα, μοσχείαν τρίχα
<eur. el. 812> τεμὼν ἐφ' ἁγνὸν πῦρ ἔθηκε δεξιᾷ,
<eur. el. 813> κἄσφαξ' ἐπ' ὤμων μόσχον ὡς ἦραν χεροῖν
<eur. el. 814> δμῶες, λέγει δὲ σῷ κασιγνήτῳ τάδε:
<eur. el. 815> ̓Εκ τῶν καλῶν κομποῦσι τοῖσι Θεσσαλοῖς
<eur. el. 816> εἶναι τόδ', ὅστις ταῦρον ἀρταμεῖ καλῶς
<eur. el. 817> ἵππους τ' ὀχμάζει: λαβὲ σίδηρον, ὦ ξένε,
<eur. el. 818> δεῖξόν τε φήμην ἔτυμον ἀμφὶ Θεσσαλῶν.
<eur. el. 819> ὁ δ' εὐκρότητον Δωρίδ' ἁρπάσας χεροῖν,
<eur. el. 820> ῥίψας ἀπ' ὤμων εὐπρεπῆ πορπάματα,
<eur. el. 821> Πυλάδην μὲν εἵλετ' ἐν πόνοις ὑπηρέτην,
<eur. el. 822> δμῶας δ' ἀπωθεῖ: καὶ λαβὼν μόσχου πόδα,
<eur. el. 823> λευκὰς ἐγύμνου σάρκας ἐκτείνων χέρα:
<eur. el. 824> θᾶσσον δὲ βύρσαν ἐξέδειρεν ἢ δρομεὺς
<eur. el. 825> δισσοὺς διαύλους ἱππίους διήνυσε,
<eur. el. 826> κἀνεῖτο λαγόνας. ἱερὰ δ' ἐς χεῖρας λαβὼν
<eur. el. 827> Αἴγισθος ἤθρει. καὶ λοβὸς μὲν οὐ προσῆν
<eur. el. 828> σπλάγχνοις, πύλαι δὲ καὶ δοχαὶ χολῆς πέλας
<eur. el. 829> κακὰς ἔφαινον τῷ σκοποῦντι προσβολάς.
<eur. el. 830> χὣ μὲν σκυθράζει, δεσπότης δ' ἀνιστορεῖ:
<eur. el. 831> τί χρῆμ' ἀθυμεῖς; — ὦ ξέν', ὀρρωδῶ τινα
<eur. el. 832> δόλον θυραῖον. ἔστι δ' ἔχθιστος βροτῶν
<eur. el. 833> ̓Αγαμέμνονος παῖς πολέμιός τ' ἐμοῖς δόμοις:
<eur. el. 834> ὃ δ' εἶπε: φυγάδος δῆτα δειμαίνεις δόλον,
<eur. el. 835> πόλεως ἀνάσσων; οὐχ, ὅπως παστήρια
<eur. el. 836> θοινασόμεσθα, Φθιάδ' ἀντὶ Δωρικῆς
<eur. el. 837> οἴσει τις ἡμῖν κοπίδ', ἀπορρήξω χέλυν;
<eur. el. 838> λαβὼν δὲ κόπτει. σπλάγχνα δ' Αἴγισθος λαβὼν
<eur. el. 839> ἤθρει διαιρῶν. τοῦ δὲ νεύοντος κάτω
<eur. el. 840> ὄνυχας ἐπ' ἄκρους στὰς κασίγνητος σέθεν
<eur. el. 841> ἐς σφονδύλους ἔπαισε, νωτιαῖα δὲ
<eur. el. 842> ἔρρηξεν ἄρθρα: πᾶν δὲ σῶμ' ἄνω κάτω
<eur. el. 843> ἤσπαιρεν ἠλάλαζε δυσθνῄσκων φόνῳ.
<eur. el. 844> δμῶες δ' ἰδόντες εὐθὺς ᾖξαν ἐς δόρυ,
<eur. el. 845> πολλοὶ μάχεσθαι πρὸς δύ': ἀνδρείας δ' ὕπο
<eur. el. 846> ἔστησαν ἀντίπρῳρα σείοντες βέλη
<eur. el. 847> Πυλάδης ̓Ορέστης τ'. εἶπε δ': οὐχὶ δυσμενὴς
<eur. el. 848> ἥκω πόλει τῇδ' οὐδ' ἐμοῖς ὀπάοσιν,
<eur. el. 849> φονέα δὲ πατρὸς ἀντετιμωρησάμην
<eur. el. 850> τλήμων ̓Ορέστης: ἀλλὰ μή με καίνετε,
<eur. el. 851> πατρὸς παλαιοὶ δμῶες. οἳ δ', ἐπεὶ λόγων
<eur. el. 852> ἤκουσαν, ἔσχον κάμακας: ἐγνώσθη δ' ὑπὸ
<eur. el. 853> γέροντος ἐν δόμοισιν ἀρχαίου τινός.
<eur. el. 854> στέφουσι δ' εὐθὺς σοῦ κασιγνήτου κάρα
<eur. el. 855> χαίροντες ἀλαλάζοντες. ἔρχεται δὲ σοὶ
<eur. el. 856> κάρα 'πιδείξων οὐχὶ Γοργόνος φέρων,
<eur. el. 857> ἀλλ' ὃν στυγεῖς Αἴγισθον: αἷμα δ' αἵματος
<eur. el. 858> πικρὸς δανεισμὸς ἦλθε τῷ θανόντι νῦν.
<eur. el. 859> θὲς ἐς χορόν, ὦ φίλα, ἴχνος,
<eur. el. 860> ὡς νεβρὸς οὐράνιον
<eur. el. 861> πήδημα κουφίζουσα σὺν ἀγλαί̈ᾳ.
<eur. el. 862> νικᾷ στεφαναφορίαν
<eur. el. 863> † κρείσσω τοῖς † παρ' ̓Αλφειοῦ ῥεέθροισι τελέσσας
<eur. el. 864> κασίγνητος σέθεν: ἀλλ' ἐπάειδε
<eur. el. 865> καλλίνικον ᾠδὰν ἐμῷ χορῷ.
<eur. el. 866> ὦ φέγγος, ὦ τέθριππον ἡλίου σέλας,
<eur. el. 867> ὦ γαῖα καὶ νὺξ ἣν ἐδερκόμην πάρος,
<eur. el. 868> νῦν ὄμμα τοὐμὸν ἀμπτυχαί τ' ἐλεύθεροι,
<eur. el. 869> ἐπεὶ πατρὸς πέπτωκεν Αἴγισθος φονεύς.
<eur. el. 870> φέρ', οἷα δὴ χω καὶ δόμοι κεύθουσί μου
<eur. el. 871> κόμης ἀγάλματ' ἐξενέγκωμαι, φίλαι,
<eur. el. 872> στέψω τ' ἀδελφοῦ κρᾶτα τοῦ νικηφόρου.
<eur. el. 873> σὺ μέν νυν ἀγάλματ' ἄειρε
<eur. el. 874> κρατί: τὸ δ' ἁμέτερον
<eur. el. 875> χωρήσεται Μούσαισι χόρευμα φίλον.
<eur. el. 876> νῦν οἱ πάρος ἁμέτεροι
<eur. el. 877> γαίας τυραννεύσουσι φίλοι βασιλῆες,
<eur. el. 878> δικαίως τοὺς ἀδίκους καθελόντες.
<eur. el. 879> ἀλλ' ἴτω ξύναυλος βοὰ χαρᾷ.
<eur. el. 880> ὦ καλλίνικε, πατρὸς ἐκ νικηφόρου
<eur. el. 881> γεγώς, ̓Ορέστα, τῆς ὑπ' ̓Ιλίῳ μάχης,
<eur. el. 882> δέξαι κόμης σῆς βοστρύχων ἀνδήματα.
<eur. el. 883> ἥκεις γὰρ οὐκ ἀχρεῖον ἔκπλεθρον δραμὼν
<eur. el. 884> ἀγῶν' ἐς οἴκους, ἀλλὰ πολέμιον κτανὼν
<eur. el. 885> Αἴγισθον, ὃς σὸν πατέρα κἀμὸν ὤλεσε.
<eur. el. 886> σύ τ', ὦ παρασπίστ', ἀνδρὸς εὐσεβεστάτου
<eur. el. 887> παίδευμα Πυλάδη, στέφανον ἐξ ἐμῆς χερὸς
<eur. el. 888> δέχου: φέρῃ γὰρ καὶ σὺ τῷδ' ἴσον μέρος
<eur. el. 889> ἀγῶνος: αἰεὶ δ' εὐτυχεῖς φαίνοισθέ μοι.
<eur. el. 890> θεοὺς μὲν ἡγοῦ πρῶτον, ̓Ηλέκτρα, τύχης
<eur. el. 891> ἀρχηγέτας τῆσδ', εἶτα κἄμ' ἐπαίνεσον
<eur. el. 892> τὸν τῶν θεῶν τε τῆς τύχης θ' ὑπηρέτην.
<eur. el. 893> ἥκω γὰρ οὐ λόγοισιν ἀλλ' ἔργοις κτανὼν
<eur. el. 894> Αἴγισθον: ὡς δὲ τῷ σάφ' εἰδέναι τάδε
<eur. el. 895> προσθῶμεν, αὐτὸν τὸν θανόντα σοι φέρω,
<eur. el. 896> ὃν εἴτε χρῄζεις θηρσὶν ἁρπαγὴν πρόθες,
<eur. el. 897> ἢ σκῦλον οἰωνοῖσιν, αἰθέρος τέκνοις,
<eur. el. 898> πήξας' ἔρεισον σκόλοπι: σὸς γάρ ἐστι νῦν
<eur. el. 899> δοῦλος, πάροιθε δεσπότης κεκλημένος.
<eur. el. 900> αἰσχύνομαι μέν, βούλομαι δ' εἰπεῖν ὅμως.
<eur. el. 901> τί χρῆμα; λέξον: ὡς φόβου γ' ἔξωθεν εἶ.
<eur. el. 902> νεκροὺς ὑβρίζειν, μή μέ τις φθόνῳ βάλῃ.
<eur. el. 903> οὐκ ἔστιν οὐδεὶς ὅστις ἂν μέμψαιτό σε.
<eur. el. 904> δυσάρεστος ἡμῶν καὶ φιλόψογος πόλις.
<eur. el. 905> λέγ', εἴ τι χρῄζεις, σύγγον': ἀσπόνδοισι γὰρ
<eur. el. 906> νόμοισιν ἔχθραν τῷδε συμβεβλήκαμεν.
<eur. el. 907> εἶἑν: τίν' ἀρχὴν πρῶτά ς' ἐξείπω κακῶν,
<eur. el. 908> ποίας τελευτάς; τίνα μέσον τάξω λόγον;
<eur. el. 909> καὶ μὴν δι' ὄρθρων γ' οὔποτ' ἐξελίμπανον
<eur. el. 910> θρυλοῦς' ἅ γ' εἰπεῖν ἤθελον κατ' ὄμμα σόν,
<eur. el. 911> εἰ δὴ γενοίμην δειμάτων ἐλευθέρα
<eur. el. 912> τῶν πρόσθε. νῦν οὖν ἐσμεν: ἀποδώσω δέ σοι
<eur. el. 913> ἐκεῖν' ἅ σε ζῶντ' ἤθελον λέξαι κακά.
<eur. el. 914> ἀπώλεσάς με κὠρφανὴν φίλου πατρὸς
<eur. el. 915> καὶ τόνδ' ἔθηκας, οὐδὲν ἠδικημένος,
<eur. el. 916> κἄγημας αἰσχρῶς μητέρ' ἄνδρα τ' ἔκτανες
<eur. el. 917> στρατηλατοῦνθ' ̔́Ελλησιν, οὐκ ἐλθὼν Φρύγας.
<eur. el. 918> ἐς τοῦτο δ' ἦλθες ἀμαθίας ὥστ' ἤλπισας
<eur. el. 919> ὡς ἐς σὲ ἐμὴν δὴ μητέρ' οὐχ ἕξοις κακὴν
<eur. el. 920> γήμας, ἐμοῦ δὲ πατρὸς ἠδίκεις λέχη.
<eur. el. 921> ἴστω δ', ὅταν τις διολέσας δάμαρτά του
<eur. el. 922> κρυπταῖσιν εὐναῖς εἶτ' ἀναγκασθῇ λαβεῖν,
<eur. el. 923> δύστηνός ἐστιν, εἰ δοκεῖ τὸ σωφρονεῖν
<eur. el. 924> ἐκεῖ μὲν αὐτὴν οὐκ ἔχειν, παρ' οἷ δ' ἔχειν.
<eur. el. 925> ἄλγιστα δ' ᾤκεις, οὐ δοκῶν οἰκεῖν κακῶς:
<eur. el. 926> ᾔδησθα γὰρ δῆτ' ἀνόσιον γήμας γάμον,
<eur. el. 927> μήτηρ δὲ ς' ἄνδρα δυσσεβῆ κεκτημένη.
<eur. el. 928> ἄμφω πονηρὼ δ' ὄντ' ἀνῃρεῖσθον τύχην
<eur. el. 929> † κείνη τε τὴν σὴν καὶ σὺ τοὐκείνης κακόν. †
<eur. el. 930> πᾶσιν δ' ἐν ̓Αργείοισιν ἤκουες τάδε:
<eur. el. 931> ̔Ο τῆς γυναικός — οὐχὶ τἀνδρὸς ἡ γυνή.
<eur. el. 932> καίτοι τόδ' αἰσχρόν, προστατεῖν γε δωμάτων
<eur. el. 933> γυναῖκα, μὴ τὸν ἄνδρα: κἀκείνους στυγῶ
<eur. el. 934> τοὺς παῖδας, ὅστις τοῦ μὲν ἄρσενος πατρὸς
<eur. el. 935> οὐκ ὠνόμασται, τῆς δὲ μητρὸς ἐν πόλει.
<eur. el. 936> ἐπίσημα γὰρ γήμαντι καὶ μείζω λέχη
<eur. el. 937> τἀνδρὸς μὲν οὐδείς, τῶν δὲ θηλειῶν λόγος.
<eur. el. 938> ὃ δ' ἠπάτα σε πλεῖστον οὐκ ἐγνωκότα,
<eur. el. 939> ηὔχεις τις εἶναι τοῖσι χρήμασι σθένων:
<eur. el. 940> τὰ δ' οὐδὲν εἰ μὴ βραχὺν ὁμιλῆσαι χρόνον.
<eur. el. 941> ἡ γὰρ φύσις βέβαιος, οὐ τὰ χρήματα.
<eur. el. 942> ἣ μὲν γὰρ αἰεὶ παραμένους' αἴρει κακά:
<eur. el. 943> ὁ δ' ὄλβος ἀδίκως καὶ μετὰ σκαιῶν ξυνὼν
<eur. el. 944> ἐξέπτατ' οἴκων, σμικρὸν ἀνθήσας χρόνον.
<eur. el. 945> ἃ δ' ἐς γυναῖκας — παρθένῳ γὰρ οὐ καλὸν
<eur. el. 946> λέγειν — σιωπῶ, γνωρίμως δ' αἰνίξομαι.
<eur. el. 947> ὕβριζες, ὡς δὴ βασιλικοὺς ἔχων δόμους
<eur. el. 948> κάλλει τ' ἀραρώς. ἀλλ' ἔμοιγ' εἴη πόσις
<eur. el. 949> μὴ παρθενωπός, ἀλλὰ τἀνδρείου τρόπου.
<eur. el. 950> τὰ γὰρ τέκν' αὐτῶν ̓́Αρεος ἐκκρεμάννυται,
<eur. el. 951> τὰ δ' εὐπρεπῆ δὴ κόσμος ἐν χοροῖς μόνον.
<eur. el. 952> ἔρρ', οὐδὲν εἰδὼς ὧν ἐφευρεθεὶς χρόνῳ
<eur. el. 953> δίκην δέδωκας. — ὧδέ τις κακοῦργος ὢν
<eur. el. 954> μή μοι τὸ πρῶτον βῆμ' ἐὰν δράμῃ καλῶς,
<eur. el. 955> νικᾶν δοκείτω τὴν Δίκην, πρὶν ἂν πέλας
<eur. el. 956> γραμμῆς ἵκηται καὶ τέλος κάμψῃ βίου.
<eur. el. 957> ἔπραξε δεινά, δεινὰ δ' ἀντέδωκε σοὶ
<eur. el. 958> καὶ τῷδ': ἔχει γὰρ ἡ Δίκη μέγα σθένος.
<eur. el. 959> εἶἑν: κομίζειν τοῦδε σῶμ' ἔσω χρεὼν
<eur. el. 960> σκότῳ τε δοῦναι, δμῶες, ὡς, ὅταν μόλῃ
<eur. el. 961> μήτηρ, σφαγῆς πάροιθε μὴ εἰσίδῃ νεκρόν.
<eur. el. 962> ἐπίσχες: ἐμβάλωμεν εἰς ἄλλον λόγον.
<eur. el. 963> τί δ'; ἐκ Μυκηνῶν μῶν βοηδρόμους ὁρῶ;
<eur. el. 964> οὔκ, ἀλλὰ τὴν τεκοῦσαν ἥ μ' ἐγείνατο.
<eur. el. 965> καλῶς ἄρ' ἄρκυν ἐς μέσην πορεύεται —
<eur. el. 966> καὶ μὴν ὄχοις γε καὶ στολῇ λαμπρύνεται.
<eur. el. 967> τί δῆτα δρῶμεν; μητέρ' ἦ φονεύσομεν;
<eur. el. 968> μῶν ς' οἶκτος εἷλε, μητρὸς ὡς εἶδες δέμας;
<eur. el. 969> φεῦ:
<eur. el. 970> πῶς γὰρ κτάνω νιν, ἥ μ' ἔθρεψε κἄτεκεν;
<eur. el. 970> ὥσπερ πατέρα σὸν ἥδε κἀμὸν ὤλεσεν.
<eur. el. 971> ὦ Φοῖβε, πολλήν γ' ἀμαθίαν ἐθέσπισας —
<eur. el. 972> ὅπου δ' ̓Απόλλων σκαιὸς ᾖ, τίνες σοφοί;
<eur. el. 973> ὅστις μ' ἔχρησας μητέρ', ἣν οὐ χρῆν, κτανεῖν.
<eur. el. 974> βλάπτῃ δὲ δὴ τί πατρὶ τιμωρῶν σέθεν;
<eur. el. 975> μητροκτόνος νῦν φεύξομαι, τόθ' ἁγνὸς ὤν.
<eur. el. 976> καὶ μή γ' ἀμύνων πατρὶ δυσσεβὴς ἔσῃ.
<eur. el. 977> ἐγὼ δὲ μητρὸς — ; τῷ φόνου δώσω δίκας;
<eur. el. 978> τῷ δ' ἢν πατρῴαν διαμεθῇς τιμωρίαν;
<eur. el. 979> ἆρ' αὔτ' ἀλάστωρ εἶπ' ἀπεικασθεὶς θεῷ;
<eur. el. 980> ἱερὸν καθίζων τρίποδ'; ἐγὼ μὲν οὐ δοκῶ.
<eur. el. 981> οὐδ' ἂν πιθοίμην εὖ μεμαντεῦσθαι τάδε.
<eur. el. 982> οὐ μὴ κακισθεὶς εἰς ἀνανδρίαν πεσῇ.
<eur. el. 983> ἀλλ' ἦ τὸν αὐτὸν τῇδ' ὑποστήσω δόλον;
<eur. el. 984> ᾧ καὶ πόσιν καθεῖλες, Αἴγισθον κτανών.
<eur. el. 985> ἔσειμι: δεινοῦ δ' ἄρχομαι προβλήματος
<eur. el. 986> καὶ δεινὰ δράσω γε — εἰ θεοῖς δοκεῖ τάδε,
<eur. el. 987> ἔστω: πικρὸν δὲ χἡδὺ τἀγώνισμά μοι.
<eur. el. 988> ἰώ,
<eur. el. 989> βασίλεια γύναι χθονὸς ̓Αργείας,
<eur. el. 990> παῖ Τυνδάρεω,
<eur. el. 990> καὶ τοῖν ἀγαθοῖν ξύγγονε κούροιν
<eur. el. 991> Διός, οἳ φλογερὰν αἰθέρ' ἐν ἄστροις
<eur. el. 992> ναίουσι, βροτῶν ἐν ἁλὸς ῥοθίοις
<eur. el. 993> τιμὰς σωτῆρας ἔχοντες:
<eur. el. 994> χαῖρε, σεβίζω ς' ἴσα καὶ μάκαρας
<eur. el. 995> πλούτου μεγάλης τ' εὐδαιμονίας.
<eur. el. 996> τὰς σὰς δὲ τύχας θεραπεύεσθαι
<eur. el. 997> καιρός. χαῖρ', ὦ βασίλεια.
<eur. el. 998> ἔκβητ' ἀπήνης, Τρῳάδες, χειρὸς δ' ἐμῆς
<eur. el. 999> λάβεσθ', ἵν' ἔξω τοῦδ' ὄχου στήσω πόδα.
<eur. el. 1000> σκύλοισι μὲν γὰρ θεῶν κεκόσμηνται δόμοι
<eur. el. 1001> Φρυγίοις, ἐγὼ δὲ τάσδε, Τρῳάδος χθονὸς
<eur. el. 1002> ἐξαίρετ', ἀντὶ παιδὸς ἣν ἀπώλεσα
<eur. el. 1003> σμικρὸν γέρας, καλὸν δὲ κέκτημαι δόμοις.
<eur. el. 1004> οὔκουν ἐγώ — δούλη γὰρ ἐκβεβλημένη
<eur. el. 1005> δόμων πατρῴων δυστυχεῖς οἰκῶ δόμους —
<eur. el. 1006> μῆτερ, λάβωμαι μακαρίας τῆς σῆς χερός;
<eur. el. 1007> δοῦλαι πάρεισιν αἵδε, μὴ σύ μοι πόνει.
<eur. el. 1008> τί δ'; αἰχμάλωτόν τοί μ' ἀπῴκισας δόμων,
<eur. el. 1009> ᾑρημένων δὲ δωμάτων ᾑρήμεθα,
<eur. el. 1010> ὡς αἵδε, πατρὸς ὀρφαναὶ λελειμμέναι.
<eur. el. 1011> τοιαῦτα μέντοι σὸς πατὴρ βουλεύματα
<eur. el. 1012> ἐς οὓς ἐχρῆν ἥκιστ' ἐβούλευσεν φίλων.
<eur. el. 1013> λέξω δὲ καίτοι δόξ' ὅταν λάβῃ κακὴ
<eur. el. 1014> γυναῖκα, γλώσσῃ πικρότης ἔνεστί τις.
<eur. el. 1015> ὡς μὲν παρ' ἡμῖν, οὐ καλῶς: τὸ πρᾶγμα δὲ
<eur. el. 1016> μαθόντας, ἢν μὲν ἀξίως μισεῖν ἔχῃ,
<eur. el. 1017> στυγεῖν δίκαιον: εἰ δὲ μή, τί δεῖ στυγεῖν;
<eur. el. 1018> ἡμᾶς ἔδωκε Τυνδάρεως τῷ σῷ πατρί,
<eur. el. 1019> οὐχ ὥστε θνῄσκειν, οὐδ' ἃ γειναίμην ἐγώ.
<eur. el. 1020> κεῖνος δὲ παῖδα τὴν ἐμὴν ̓Αχιλλέως
<eur. el. 1021> λέκτροισι πείσας ᾤχετ' ἐκ δόμων ἄγων
<eur. el. 1022> πρυμνοῦχον Αὖλιν, ἔνθ' ὑπερτείνας πυρᾶς
<eur. el. 1023> λευκὴν διήμης' ̓Ιφιγόνης παρηί̈δα.
<eur. el. 1024> κεἰ μὲν πόλεως ἅλωσιν ἐξιώμενος,
<eur. el. 1025> ἢ δῶμ' ὀνήσων τἄλλα τ' ἐκσῴζων τέκνα,
<eur. el. 1026> ἔκτεινε πολλῶν μίαν ὕπερ, συγγνώστ' ἂν ἦν:
<eur. el. 1027> νῦν δ' οὕνεχ' ̔Ελένη μάργος ἦν ὅ τ' αὖ λαβὼν
<eur. el. 1028> ἄλοχον κολάζειν προδότιν οὐκ ἠπίστατο,
<eur. el. 1029> τούτων ἕκατι παῖδ' ἐμὴν διώλεσεν.
<eur. el. 1030> ἐπὶ τοῖσδε τοίνυν καίπερ ἠδικημένη
<eur. el. 1031> οὐκ ἠγριώμην οὐδ' ἂν ἔκτανον πόσιν:
<eur. el. 1032> ἀλλ' ἦλθ' ἔχων μοι μαινάδ' ἔνθεον κόρην
<eur. el. 1033> λέκτροις τ' ἐπεισέφρηκε, καὶ νύμφα δύο
<eur. el. 1034> ἐν τοῖσιν αὐτοῖς δώμασιν κατείχομεν.
<eur. el. 1035> μῶρον μὲν οὖν γυναῖκες, οὐκ ἄλλως λέγω:
<eur. el. 1036> ὅταν δ', ὑπόντος τοῦδ', ἁμαρτάνῃ πόσις
<eur. el. 1037> τἄνδον παρώσας λέκτρα, μιμεῖσθαι θέλει
<eur. el. 1038> γυνὴ τὸν ἄνδρα χἅτερον κτᾶσθαι φίλον.
<eur. el. 1039> κἄπειτ' ἐν ἡμῖν ὁ ψόγος λαμπρύνεται,
<eur. el. 1040> οἱ δ' αἴτιοι τῶνδ' οὐ κλύους' ἄνδρες κακῶς.
<eur. el. 1041> εἰ δ' ἐκ δόμων ἥρπαστο Μενέλεως λάθρᾳ,
<eur. el. 1042> κτανεῖν μ' ̓Ορέστην χρῆν, κασιγνήτης πόσιν
<eur. el. 1043> Μενέλαον ὡς σώσαιμι; σὸς δὲ πῶς πατὴρ
<eur. el. 1044> ἠνέσχετ' ἂν ταῦτ'; εἶτα τὸν μὲν οὐ θανεῖν
<eur. el. 1045> κτείνοντα χρῆν τἄμ', ἐμὲ δὲ πρὸς κείνου παθεῖν;
<eur. el. 1046> ἔκτειν', ἐτρέφθην ἥνπερ ἦν πορεύσιμον
<eur. el. 1047> πρὸς τοὺς ἐκείνῳ πολεμίους. φίλων γὰρ ἂν
<eur. el. 1048> τίς ἂν πατρὸς σοῦ φόνον ἐκοινώνησέ μοι;
<eur. el. 1049> λέγ', εἴ τι χρῄζεις, κἀντίθες παρρησίᾳ,
<eur. el. 1050> ὅπως τέθνηκε σὸς πατὴρ οὐκ ἐνδίκως.
<eur. el. 1051> δίκαι' ἔλεξας: ἡ δίκη δ' αἰσχρῶς ἔχει.
<eur. el. 1052> γυναῖκα γὰρ χρὴ πάντα συγχωρεῖν πόσει,
<eur. el. 1053> ἥτις φρενήρης: ᾗ δὲ μὴ δοκεῖ τάδε,
<eur. el. 1054> οὐδ' εἰς ἀριθμὸν τῶν ἐμῶν ἥκει λόγων.
<eur. el. 1055> μέμνησο, μῆτερ, οὓς ἔλεξας ὑστάτους
<eur. el. 1056> λόγους, διδοῦσα πρὸς σέ μοι παρρησίαν.
<eur. el. 1057> καὶ νῦν γέ φημι κοὐκ ἀπαρνοῦμαι, τέκνον.
<eur. el. 1058> † ἆρα † κλύουσα, μῆτερ, εἶτ' ἔρξεις κακῶς;
<eur. el. 1059> οὐκ ἔστι, τῇ σῇ δ' ἡδὺ προσθήσω φρενί.
<eur. el. 1060> λέγοιμ' ἄν: ἀρχὴ δ' ἥδε μοι προοιμίου:
<eur. el. 1061> εἴθ' εἶχες, ὦ τεκοῦσα, βελτίους φρένας.
<eur. el. 1062> τὸ μὲν γὰρ εἶδος αἶνον ἄξιον φέρειν
<eur. el. 1063> ̔Ελένης τε καὶ σοῦ, δύο δ' ἔφυτε συγγόνω,
<eur. el. 1064> ἄμφω ματαίω Κάστορός τ' οὐκ ἀξίω.
<eur. el. 1065> ἣ μὲν γὰρ ἁρπασθεῖς' ἑκοῦς' ἀπώλετο,
<eur. el. 1066> σὺ δ' ἄνδρ' ἄριστον ̔Ελλάδος διώλεσας,
<eur. el. 1067> σκῆψιν προτείνους', ὡς ὑπὲρ τέκνου πόσιν
<eur. el. 1068> ἔκτεινας: οὐ γάρ ς' ὡς ἔγωγ' ἴσασιν εὖ.
<eur. el. 1069> ἥτις, θυγατρὸς πρὶν κεκυρῶσθαι σφαγάς,
<eur. el. 1070> νέον τ' ἀπ' οἴκων ἀνδρὸς ἐξωρμημένου,
<eur. el. 1071> ξανθὸν κατόπτρῳ πλόκαμον ἐξήσκεις κόμης.
<eur. el. 1072> γυνὴ δ', ἀπόντος ἀνδρός ἥτις ἐκ δόμων
<eur. el. 1073> ἐς κάλλος ἀσκεῖ, διάγραφ' ὡς οὖσαν κακήν.
<eur. el. 1074> οὐδὲν γὰρ αὐτὴν δεῖ θύρασιν εὐπρεπὲς
<eur. el. 1075> φαίνειν πρόσωπον, ἤν τι μὴ ζητῇ κακόν.
<eur. el. 1076> μόνη δὲ πασῶν οἶδ' ἐγὼ ς' ̔Ελληνίδων,
<eur. el. 1077> εἰ μὲν τὰ Τρώων εὐτυχοῖ, κεχαρμένην,
<eur. el. 1078> εἰ δ' ἥσσον' εἴη, συννεφοῦσαν ὄμματα,
<eur. el. 1079> ̓Αγαμέμνον' οὐ χρῄζουσαν ἐκ Τροίας μολεῖν.
<eur. el. 1080> καίτοι καλῶς γε σωφρονεῖν παρεῖχέ σοι:
<eur. el. 1081> ἄνδρ' εἶχες οὐ κακίον' Αἰγίσθου πόσιν,
<eur. el. 1082> ὃν ̔Ελλὰς αὑτῆς εἵλετο στρατηλάτην:
<eur. el. 1083> ̔Ελένης δ' ἀδελφῆς τοιάδ' ἐξειργασμένης
<eur. el. 1084> ἐξῆν κλέος σοι μέγα λαβεῖν: τὰ γὰρ κακὰ
<eur. el. 1085> παράδειγμα τοῖς ἐσθλοῖσιν εἴσοψίν τ' ἔχει.
<eur. el. 1086> εἰ δ', ὡς λέγεις, σὴν θυγατέρ' ἔκτεινεν πατήρ,
<eur. el. 1087> ἐγὼ τί ς' ἠδίκης' ἐμός τε σύγγονος;
<eur. el. 1088> πῶς οὐ πόσιν κτείνασα πατρῴους δόμους
<eur. el. 1089> ἡμῖν προσῆψας, ἀλλ' ἐπηνέγκω λέχει
<eur. el. 1090> τἀλλότρια, μισθοῦ τοὺς γάμους ὠνουμένη;
<eur. el. 1091> κοὔτ' ἀντιφεύγει παιδὸς ἀντὶ σοῦ πόσις,
<eur. el. 1092> οὔτ' ἀντ' ἐμοῦ τέθνηκε, δὶς τόσως ἐμὲ
<eur. el. 1093> κτείνας ἀδελφῆς ζῶσαν. εἰ δ' ἀμείψεται
<eur. el. 1094> φόνον δικάζων φόνος, ἀποκτενῶ ς' ἐγὼ
<eur. el. 1095> καὶ παῖς ̓Ορέστης πατρὶ τιμωρούμενοι:
<eur. el. 1096> εἰ γὰρ δίκαι' ἐκεῖνα, καὶ τάδ' ἔνδικα.
<eur. el. 1097> ὅστις δὲ πλοῦτον ἢ εὐγένειαν εἰσιδὼν
<eur. el. 1098> γαμεῖ πονηράν, μῶρός ἐστι: μικρὰ γὰρ
<eur. el. 1099> μεγάλων ἀμείνω σώφρον' ἐν δόμοις λέχη.
<eur. el. 1100> τύχη γυναικῶν ἐς γάμους. τὰ μὲν γὰρ εὖ,
<eur. el. 1101> τὰ δ' οὐ καλῶς πίπτοντα δέρκομαι βροτῶν.
<eur. el. 1102> ὦ παῖ, πέφυκας πατέρα σὸν στέργειν ἀεί:
<eur. el. 1103> ἔστιν δὲ καὶ τόδ': οἳ μέν εἰσιν ἀρσένων,
<eur. el. 1104> οἳ δ' αὖ φιλοῦσι μητέρας μᾶλλον πατρός.
<eur. el. 1105> συγγνώσομαί σοι: καὶ γὰρ οὐχ οὕτως ἄγαν
<eur. el. 1106> χαίρω τι, τέκνον, τοῖς δεδραμένοις ἐμοί.
<eur. el. 1107> σὺ δ' ὧδ' ἄλουτος καὶ δυσείματος χρόα
<eur. el. 1108> λεχὼ νεογνῶν ἐκ τόκων πεπαυμένη;
<eur. el. 1109> οἴμοι τάλαινα τῶν ἐμῶν βουλευμάτων:
<eur. el. 1110> ὡς μᾶλλον ἢ χρῆν ἤλας' εἰς ὀργὴν πόσιν.
<eur. el. 1111> ὀψὲ στενάζεις, ἡνίκ' οὐκ ἔχεις ἄκη.
<eur. el. 1112> πατὴρ μὲν οὖν τέθνηκε: τὸν δ' ἔξω χθονὸς
<eur. el. 1113> πῶς οὐ κομίζῃ παῖδ' ἀλητεύοντα σόν;
<eur. el. 1114> δέδοικα: τοὐμὸν δ', οὐχὶ τοὐκείνου, σκοπῶ.
<eur. el. 1115> πατρὸς γάρ, ὡς λέγουσι, θυμοῦται φόνῳ.
<eur. el. 1116> τί δαὶ πόσιν σὸν ἄγριον εἰς ἡμᾶς ἔχεις;
<eur. el. 1117> τρόποι τοιοῦτοι: καὶ σὺ δ' αὐθάδης ἔφυς.
<eur. el. 1118> ἀλγῶ γάρ: ἀλλὰ παύσομαι θυμουμένη.
<eur. el. 1119> καὶ μὴν ἐκεῖνος οὐκέτ' ἔσται σοι βαρύς.
<eur. el. 1120> φρονεῖ μέγ': ἐν γὰρ τοῖς ἐμοῖς ναίει δόμοις.
<eur. el. 1121> ὁρᾷς; ἀν' αὖ σὺ ζωπυρεῖς νείκη νέα.
<eur. el. 1122> σιγῶ: δέδοικα γάρ νιν ὡς δέδοικ' ἐγώ.
<eur. el. 1123> παῦσαι λόγων τῶνδε. ἀλλὰ τί μ' ἐκάλεις, τέκνον;
<eur. el. 1124> ἤκουσας, οἶμαι, τῶν ἐμῶν λοχευμάτων:
<eur. el. 1125> τούτων ὕπερ μοι θῦσον — οὐ γὰρ οἶδ' ἐγώ —
<eur. el. 1126> δεκάτῃ σελήνῃ παιδὸς ὡς νομίζεται:
<eur. el. 1127> τρίβων γὰρ οὐκ εἴμ', ἄτοκος οὖς' ἐν τῷ πάρος.
<eur. el. 1128> ἄλλης τόδ' ἔργον, ἥ ς' ἔλυσεν ἐκ τόκων.
<eur. el. 1129> αὐτὴ 'λόχευον κἄτεκον μόνη βρέφος.
<eur. el. 1130> οὕτως ἀγείτων οἶκος ἵδρυται φίλων;
<eur. el. 1131> πένητας οὐδεὶς βούλεται κτᾶσθαι φίλους.
<eur. el. 1132> ἀλλ' εἶμι, παιδὸς ἀριθμὸν ὡς τελεσφόρον
<eur. el. 1133> θύσω θεοῖσι: σοὶ δ' ὅταν πράξω χάριν
<eur. el. 1134> τήνδ', εἶμ' ἐπ' ἀγρὸν οὗ πόσις θυηπολεῖ
<eur. el. 1135> νύμφαισιν. ἀλλὰ τούσδ' ὄχους, ὀπάονες,
<eur. el. 1136> φάτναις ἄγοντες πρόσθεθ': ἡνίκ' ἂν δέ με
<eur. el. 1137> δοκῆτε θυσίας τῆσδ' ἀπηλλάχθαι θεοῖς,
<eur. el. 1138> πάρεστε: δεῖ γὰρ καὶ πόσει δοῦναι χάριν.
<eur. el. 1139> χώρει πένητας ἐς δόμους: φρούρει δέ μοι
<eur. el. 1140> μή ς' αἰθαλώσῃ πολύκαπνον στέγος πέπλους.
<eur. el. 1141> θύσεις γὰρ οἷα χρή σε δαίμοσιν θύη.
<eur. el. 1142> κανοῦν δ' ἐνῆρκται καὶ τεθηγμένη σφαγίς,
<eur. el. 1143> ἥπερ καθεῖλε ταῦρον, οὗ πέλας πεσῇ
<eur. el. 1144> πληγεῖσα: νυμφεύσῃ δὲ κἀν ̔́Αιδου δόμοις
<eur. el. 1145> ᾧπερ ξυνηῦδες ἐν φάει. τοσήνδ' ἐγὼ
<eur. el. 1146> δώσω χάριν σοι, σὺ δὲ δίκην ἐμοὶ πατρός.
<eur. el. 1147> ἀμοιβαὶ κακῶν: μετάτροποι πνέου-
<eur. el. 1148> σιν αὖραι δόμων. τότε μὲν ἐν λουτροῖς
<eur. el. 1149> ἔπεσεν ἐμὸς ἐμὸς ἀρχέτας,
<eur. el. 1150> ἰάχησε δὲ στέγα λάινοί τε θριγκοὶ δόμων,
<eur. el. 1151> τάδ' ἐνέποντος: ̓͂Ω σχέτλια: τί με, γύναι, φονεύσεις φίλαν
<eur. el. 1152> πατρίδα δεκέτεσιν σποραῖσιν ἐλθόντ' ἐμάν;
<eur. el. 1155> παλίρρους δὲ τάνδ' ὑπάγεται δίκα
<eur. el. 1156> διαδρόμου λέχους μέλεον ἃ πόσιν
<eur. el. 1157> χρόνιον ἱκόμενον εἰς οἴκους
<eur. el. 1158> Κυκλώπειά τ' οὐράνια τείχε' ὀξυθήκτου βέλους
<eur. el. 1160> ἔκανεν αὐτόχειρ, πέλεκυν ἐν χεροῖν λαβοῦς': ἆ τλάμων
<eur. el. 1161> πόσις, ὅ τί ποτε τὰν τάλαιναν ἔσχεν κακόν.
<eur. el. 1162> ὀρεία τις ὡς λέαιν' ὀργάδων
<eur. el. 1163> δρύοχα νεμομένα, τάδε κατήνυσεν.
<eur. el. 1165> ὦ τέκνα, πρὸς θεῶν, μὴ κτάνητε μητέρα.
<eur. el. 1166> κλύεις ὑπώροφον βοάν;
<eur. el. 1167> ἰώ μοί μοι.
<eur. el. 1168> ᾤμωξα κἀγὼ πρὸς τέκνων χειρουμένης.
<eur. el. 1169> νέμει τοι δίκαν θεός, ὅταν τύχῃ:
<eur. el. 1170> σχέτλια μὲν ἔπαθες, ἀνόσια δ' εἰργάσω,
<eur. el. 1171> τάλαιν', εὐνέταν.
<eur. el. 1172> ἀλλ' οἵδε μητρὸς νεοφόνοις ἐν αἵμασι
<eur. el. 1173> πεφυρμένοι βαίνουσιν ἐξ οἴκων πόδα,
<eur. el. 1174> τροπαῖα δείγματ' ἀθλίων προσφαγμάτων.
<eur. el. 1175> οὐκ ἔστιν οὐδεὶς οἶκος ἀθλιώτερος
<eur. el. 1176> τῶν Τανταλείων οὐδ' ἔφυ ποτ' ἐκγόνων.
<eur. el. 1177> ἰὼ Γᾶ καὶ Ζεῦ πανδερκέτα
<eur. el. 1178> βροτῶν, ἴδετε τάδ' ἔργα φόνι-
<eur. el. 1179> α μυσαρά, δίγονα σώματ' ἐν
<eur. el. 1180> χθονὶ κείμενα πλαγᾷ
<eur. el. 1181> χερὸς ὑπ' ἐμᾶς, ἄποιν' ἐμῶν
<eur. el. 1182> πημάτων
<eur. el. 1184> δακρύτ' ἄγαν, ὦ σύγγον', αἰτία δ' ἐγώ.
<eur. el. 1185> διὰ πυρὸς ἔμολον ἁ τάλαινα ματρὶ τᾷδ',
<eur. el. 1186> ἅ μ' ἔτικτε κούραν.
<eur. el. 1185> ἰὼ τύχας, σᾶς τύχας,
<eur. el. 1186> μᾶτερ τεκοῦς' ἄλαστα,
<eur. el. 1187> ἄλαστα μέλεα καὶ πέρα
<eur. el. 1188> παθοῦσα σῶν τέκνων ὑπαί.
<eur. el. 1189> πατρὸς δ' ἔτεισας φόνον δικαίως.
<eur. el. 1190> ἰὼ Φοῖβ', ἀνύμνησας δίκαι'
<eur. el. 1191> ἄφαντα, φανερὰ δ' ἐξέπρα-
<eur. el. 1192> ξας ἄχεα, φόνια δ' ὤπασας
<eur. el. 1193> λάχε' ἀπὸ γᾶς τᾶς ̔Ελλανίδος.
<eur. el. 1194> τίνα δ' ἑτέραν μόλω πόλιν;
<eur. el. 1195> τίς ξένος, τίς εὐσεβὴς
<eur. el. 1196> ἐμὸν κάρα προσόψεται
<eur. el. 1197> ματέρα κτανόντος;
<eur. el. 1198> ἰὼ ἰώ μοι. ποῖ δ' ἐγώ, τίν' ἐς χορόν,
<eur. el. 1199> τίνα γάμον εἶμι; τίς πόσις με δέξεται
<eur. el. 1200> νυμφικὰς ἐς εὐνάς;
<eur. el. 1201> πάλιν, πάλιν φρόνημα σὸν
<eur. el. 1202> μετεστάθη πρὸς αὔραν:
<eur. el. 1203> φρονεῖς γὰρ ὅσια νῦν, τότ' οὐ
<eur. el. 1204> φρονοῦσα, δεινὰ δ' εἰργάσω,
<eur. el. 1205> φίλα, κασίγνητον οὐ θέλοντα.
<eur. el. 1206> κατεῖδες, οἷον ἁ τάλαιν' ἔξω πέπλων
<eur. el. 1207> ἔβαλεν, ἔδειξε μαστὸν ἐν φοναῖσιν,
<eur. el. 1208> ἰώ μοι, πρὸς πέδῳ
<eur. el. 1209> τιθεῖσα γόνιμα μέλεα; τὰν κόμαν δ' ἐγὼ —
<eur. el. 1210> σάφ' οἶδα, δι' ὀδύνας ἔβας,
<eur. el. 1211> ἰήιον κλύων γόον
<eur. el. 1212> ματρός, ἅ ς' ἔτικτε.
<eur. el. 1214> βοὰν δ' ἔλασκε τάνδε, πρὸς γένυν ἐμὰν
<eur. el. 1215> τιθεῖσα χεῖρα: Τέκος ἐμόν, λιταίνω:
<eur. el. 1216> παρῄδων τ' ἐξ ἐμᾶν
<eur. el. 1217> ἐκρίμναθ', ὥστε χέρας ἐμὰς λιπεῖν βέλος.
<eur. el. 1218> τάλαινα: πῶς ἔτλας φόνον
<eur. el. 1219> δι' ὀμμάτων ἰδεῖν σέθεν
<eur. el. 1220> ματρὸς ἐκπνεούσας;
<eur. el. 1221> ἐγὼ μὲν ἐπιβαλὼν φάρη κόραις ἐμαῖς
<eur. el. 1222> φασγάνῳ κατηρξάμαν
<eur. el. 1223> ματέρος ἔσω δέρας μεθείς.
<eur. el. 1224> ἐγὼ δ' ἐπεγκέλευσά σοι
<eur. el. 1225> ξίφους τ' ἐφηψάμαν ἅμα.
<eur. el. 1226> δεινότατον παθέων ἔρεξας.
<eur. el. 1227> λαβοῦ, κάλυπτε μέλεα ματέρος πέπλοις
<eur. el. 1228> καὶ καθάρμοσον σφαγάς.
<eur. el. 1229> φονέας ἔτικτες ἆρά σοι.
<eur. el. 1230> ἰδού, φίλᾳ τε κοὐ φίλᾳ
<eur. el. 1231> φάρεα τάδ' ἀμφιβάλλομεν.
<eur. el. 1232> τέρμα κακῶν μεγάλων δόμοισιν.
<eur. el. 1233> ἀλλ' οἵδε δόμων ὑπὲρ ἀκροτάτων
<eur. el. 1234> φαίνουσι τίνες — δαίμονες ἢ θεῶν
<eur. el. 1235> τῶν οὐρανίων; οὐ γὰρ θνητῶν γ'
<eur. el. 1236> ἥδε κέλευθος: τί ποτ' ἐς φανερὰν
<eur. el. 1237> ὄψιν βαίνουσι βροτοῖσιν;
<eur. el. 1238> ̓Αγαμέμνονος παῖ, κλῦθι: δίπτυχοι δέ σε
<eur. el. 1239> καλοῦσι μητρὸς σύγγονοι Διόσκοροι,
<eur. el. 1240> Κάστωρ κασίγνητός τε Πολυδεύκης ὅδε.
<eur. el. 1241> δεινὸν δὲ ναυσὶν ἀρτίως πόντου σάλον
<eur. el. 1242> παύσαντ' ἀφίγμεθ' ̓́Αργος, ὡς ἐσείδομεν
<eur. el. 1243> σφαγὰς ἀδελφῆς τῆσδε, μητέρος δὲ σῆς.
<eur. el. 1244> δίκαια μέν νυν ἥδ' ἔχει, σὺ δ' οὐχὶ δρᾷς:
<eur. el. 1245> Φοῖβός τε, Φοῖβος — ἀλλ' ἄναξ γάρ ἐστ' ἐμός,
<eur. el. 1246> σιγῶ: σοφὸς δ' ὢν οὐκ ἔχρησέ σοι σοφά.
<eur. el. 1247> αἰνεῖν δ' ἀνάγκη ταῦτα: τἀντεῦθεν δὲ χρὴ
<eur. el. 1248> πράσσειν ἃ Μοῖρα Ζεύς τ' ἔκρανε σοῦ πέρι.
<eur. el. 1249> Πυλάδῃ μὲν ̓Ηλέκτραν δὸς ἄλοχον ἐς δόμους,
<eur. el. 1250> σὺ δ' ̓́Αργος ἔκλιπ': οὐ γὰρ ἔστι σοι πόλιν
<eur. el. 1251> τήνδ' ἐμβατεύειν, μητέρα κτείναντι σήν.
<eur. el. 1252> δειναὶ δὲ κῆρές ς' αἱ κυνώπιδες θεαὶ
<eur. el. 1253> τροχηλατήσους' ἐμμανῆ πλανώμενον.
<eur. el. 1254> ἐλθὼν δ' ̓Αθήνας Παλλάδος σεμνὸν βρέτας
<eur. el. 1255> πρόσπτυξον: εἵρξει γάρ νιν ἐπτοημένας
<eur. el. 1256> δεινοῖς δράκουσιν ὥστε μὴ ψαύειν σέθεν,
<eur. el. 1257> γοργῶφ' ὑπερτείνουσα σῷ κάρᾳ κύκλον.
<eur. el. 1258> ἔστιν δ' ̓́Αρεώς τις ὄχθος, οὗ πρῶτον θεοὶ
<eur. el. 1259> ἕζοντ' ἐπὶ ψήφοισιν αἵματος πέρι,
<eur. el. 1260> ̔Αλιρρόθιον ὅτ' ἔκταν' ὠμόφρων ̓́Αρης,
<eur. el. 1261> μῆνιν θυγατρὸς ἀνοσίων νυμφευμάτων,
<eur. el. 1262> πόντου κρέοντος παῖδ', ἵν' εὐσεβεστάτη
<eur. el. 1263> ψῆφος βεβαία τ' ἐστὶν † ἔκ τε τοῦ † θεοῖς.
<eur. el. 1264> ἐνταῦθα καὶ σὲ δεῖ δραμεῖν φόνου πέρι.
<eur. el. 1265> ἴσαι δέ ς' ἐκσῴζουσι μὴ θανεῖν δίκῃ
<eur. el. 1266> ψῆφοι τεθεῖσαι: Λοξίας γὰρ αἰτίαν
<eur. el. 1267> ἐς αὑτὸν οἴσει, μητέρος χρήσας φόνον.
<eur. el. 1268> καὶ τοῖσι λοιποῖς ὅδε νόμος τεθήσεται,
<eur. el. 1269> νικᾶν ἴσαις ψήφοισι τὸν φεύγοντ' ἀεί.
<eur. el. 1270> δειναὶ μὲν οὖν θεαὶ τῷδ' ἄχει πεπληγμέναι
<eur. el. 1271> πάγον παρ' αὐτὸν χάσμα δύσονται χθονός,
<eur. el. 1272> σεμνὸν βροτοῖσιν εὐσεβὲς χρηστήριον:
<eur. el. 1273> σὲ δ' ̓Αρκάδων χρὴ πόλιν ἐπ' ̓Αλφειοῦ ῥοαῖς
<eur. el. 1274> οἰκεῖν Λυκαίου πλησίον σηκώματος:
<eur. el. 1275> ἐπώνυμος δὲ σοῦ πόλις κεκλήσεται.
<eur. el. 1276> σοὶ μὲν τάδ' εἶπον: τόνδε δ' Αἰγίσθου νέκυν
<eur. el. 1277> ̓́Αργους πολῖται γῆς καλύψουσιν τάφῳ.
<eur. el. 1278> μητέρα δὲ τὴν σὴν ἄρτι Ναυπλίαν παρὼν
<eur. el. 1279> Μενέλαος, ἐξ οὗ Τρωικὴν εἷλε χθόνα,
<eur. el. 1280> ̔Ελένη τε θάψει: Πρωτέως γὰρ ἐκ δόμων
<eur. el. 1281> ἥκει λιποῦς' Αἴγυπτον οὐδ' ἦλθεν Φρύγας:
<eur. el. 1282> Ζεὺς δ', ὡς ἔρις γένοιτο καὶ φόνος βροτῶν,
<eur. el. 1283> εἴδωλον ̔Ελένης ἐξέπεμψ' ἐς ̓́Ιλιον.
<eur. el. 1284> Πυλάδης μὲν οὖν κόρην τε καὶ δάμαρτ' ἔχων
<eur. el. 1285> ̓Αχαιίδος γῆς οἴκαδ' ἐσπορευέτω,
<eur. el. 1286> καὶ τὸν λόγῳ σὸν πενθερὸν κομιζέτω
<eur. el. 1287> Φωκέων ἐς αἶαν καὶ δότω πλούτου βάρος:
<eur. el. 1288> σὺ δ' ̓Ισθμίας γῆς αὐχέν' ἐμβαίνω ποδὶ
<eur. el. 1289> χώρει πρὸς ὄχθον Κεκροπίας εὐδαίμονα.
<eur. el. 1290> πεπρωμένην γὰρ μοῖραν ἐκπλήσας φόνου
<eur. el. 1291> εὐδαιμονήσεις τῶνδ' ἀπαλλαχθεὶς πόνων.
<eur. el. 1292> ὦ παῖδε Διός, θέμις ἐς φθογγὰς
<eur. el. 1293> τὰς ὑμετέρας ἡμῖν πελάθειν;
<eur. el. 1294> θέμις, οὐ μυσαραῖς τοῖσδε σφαγίοις.
<eur. el. 1295> κἀμοὶ μύθου μέτα, Τυνδαρίδαι;
<eur. el. 1296> καὶ σοί: Φοίβῳ τήνδ' ἀναθήσω
<eur. el. 1297> πρᾶξιν φονίαν.
<eur. el. 1298> πῶς ὄντε θεὼ τῆσδέ τ' ἀδελφὼ
<eur. el. 1299> τῆς καπφθιμένης
<eur. el. 1300> οὐκ ἠρκέσατον κῆρας μελάθροις;
<eur. el. 1301> μοῖρά τ' ἀνάγκης ἦγ' ἐς τὸ χρεών,
<eur. el. 1302> Φοίβου τ' ἄσοφοι γλώσσης ἐνοπαί.
<eur. el. 1303> τίς δ' ἔμ' ̓Απόλλων, ποῖοι χρησμοὶ
<eur. el. 1304> φονίαν ἔδοσαν μητρὶ γενέσθαι;
<eur. el. 1305> κοιναὶ πράξεις, κοινοὶ δὲ πότμοι,
<eur. el. 1306> μία δ' ἀμφοτέρους
<eur. el. 1307> ἄτη πατέρων διέκναισεν.
<eur. el. 1308> ὦ σύγγονέ μοι, χρονίαν ς' ἐσιδὼν
<eur. el. 1309> τῶν σῶν εὐθὺς φίλτρων στέρομαι
<eur. el. 1310> καὶ ς' ἀπολείψω σοῦ λειπόμενος.
<eur. el. 1311> πόσις ἔστ' αὐτῇ καὶ δόμος: οὐχ ἥδ'
<eur. el. 1312> οἰκτρὰ πέπονθεν, πλὴν ὅτι λείπει
<eur. el. 1313> πόλιν ̓Αργείων.
<eur. el. 1314> καὶ τίνες ἄλλαι στοναχαὶ μείζους
<eur. el. 1315> ἢ γῆς πατρίας ὅρον ἐκλείπειν;
<eur. el. 1316> ἀλλ' ἐγὼ οἴκων ἔξειμι πατρὸς
<eur. el. 1317> καὶ ἐπ' ἀλλοτρίαις ψήφοισι φόνον
<eur. el. 1318> μητρὸς ὑφέξω.    θάρσει: Παλλάδος
<eur. el. 1320> ὁσίαν ἥξεις πόλιν: ἀλλ' ἀνέχου.
<eur. el. 1321> περί μοι στέρνοις στέρνα πρόσαψον,
<eur. el. 1322> σύγγονε φίλτατε:
<eur. el. 1323> διὰ γὰρ ζευγνῦς' ἡμᾶς πατρίων
<eur. el. 1324> μελάθρων μητρὸς φόνιοι κατάραι.
<eur. el. 1325> βάλε, πρόσπτυξον σῶμα: θανόντος δ'
<eur. el. 1326> ὡς ἐπὶ τύμβῳ καταθρήνησον.
<eur. el. 1327> φεῦ φεῦ: δεινὸν τόδ' ἐγηρύσω
<eur. el. 1328> καὶ θεοῖσι κλύειν.
<eur. el. 1329> ἔνι γὰρ κἀμοὶ τοῖς τ' οὐρανίδαις
<eur. el. 1330> οἶκτοι θνητῶν πολυμόχθων.
<eur. el. 1331> οὐκέτι ς' ὄψομαι.
<eur. el. 1332> οὐδ' ἐγὼ ἐς σὸν βλέφαρον πελάσω.
<eur. el. 1333> τάδε λοίσθιά μοι προσφθέγματά σου.
<eur. el. 1334> ὦ χαῖρε, πόλις:
<eur. el. 1335> χαίρετε δ' ὑμεῖς πολλά, πολίτιδες.
<eur. el. 1336> ὦ πιστοτάτη, στείχεις ἤδη;
<eur. el. 1337> στείχω βλέφαρον τέγγους' ἁπαλόν.
<eur. el. 1340> Πυλάδη, χαίρων ἴθι, νυμφεύου
<eur. el. 1341> δέμας ̓Ηλέκτρας.
<eur. el. 1342> τοῖσδε μελήσει γάμος: ἀλλὰ κύνας
<eur. el. 1343> τάσδ' ὑποφεύγων στεῖχ' ἐπ' ̓Αθηνῶν:
<eur. el. 1344> δεινὸν γὰρ ἴχνος βάλλους' ἐπὶ σοὶ
<eur. el. 1345> χειροδράκοντες χρῶτα κελαιναί,
<eur. el. 1346> δεινῶν ὀδυνῶν καρπὸν ἔχουσαι:
<eur. el. 1347> νὼ δ' ἐπὶ πόντον Σικελὸν σπουδῇ
<eur. el. 1348> σῴσοντε νεῶν πρῴρας ἐνάλους.
<eur. el. 1349> διὰ δ' αἰθερίας στείχοντε πλακὸς
<eur. el. 1350> τοῖς μὲν μυσαροῖς οὐκ ἐπαρήγομεν,
<eur. el. 1351> οἷσιν δ' ὅσιον καὶ τὸ δίκαιον
<eur. el. 1352> φίλον ἐν βιότῳ, τούτους χαλεπῶν
<eur. el. 1353> ἐκλύοντες μόχθων σῴζομεν.
<eur. el. 1354> οὕτως ἀδικεῖν μηδεὶς θελέτω
<eur. el. 1355> μηδ' ἐπιόρκων μέτα συμπλείτω:
<eur. el. 1356> θεὸς ὢν θνητοῖς ἀγορεύω.
<eur. el. 1357> χαίρετε: χαίρειν δ' ὅστις δύναται
<eur. el. 1358> καὶ ξυντυχίᾳ μή τινι κάμνει
<eur. el. 1359> θνητῶν, εὐδαίμονα πράσσει.
