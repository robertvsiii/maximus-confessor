<opp. c. 3.1> ἀλλ' ὅτε δὴ κεραῶν ἠείσαμεν ἔθνεα θηρῶν,
<opp. c. 3.2> ταύρους ἠδ' ἐλάφους ἠδ' εὐρυκέρωτας ἀγαυοὺς
<opp. c. 3.3> καὶ δόρκους ὄρυγάς τε καὶ αἰγλήεντας ἰορκοὺς
<opp. c. 3.4> ἄλλα θ' ὅσοισιν ὕπερθε καρήατα τευχήεντα,
<opp. c. 3.5> νῦν ἄγε καρχαρόδοντα, θεά, φράζωμεν ὅμιλον
<opp. c. 3.6> σαρκοφάγων θηρῶν καὶ χαυλιόδοντα γένεθλα.
<opp. c. 3.7> πρωτίστην δὲ λέοντι κλυτὴν ἀναθώμεθα μολπήν.
<opp. c. 3.8> Ζηνὸς ἔσαν θρεπτῆρες ὑπερμενέος Κρονίδαο
<opp. c. 3.9> νηπιάχου Κουρῆτες, ὅτ' ἀρτίγονόν μιν ἐόντα
<opp. c. 3.10> ἀραμένη γενετῆρος ἀμειλίκτοιο Κρόνοιο
<opp. c. 3.11> κλεψιτόκος ̔Ρείη κόλποις ἐνικάτθετο Κρήτης.
<opp. c. 3.12> Οὐρανίδης δ' ἐσιδὼν κρατερὸν νεοθηλέα παῖδα
<opp. c. 3.13> πρώτους ἀμφήλλαξε Διὸς ῥυτῆρας ἀγαυοὺς
<opp. c. 3.14> καὶ θῆρας ποίησεν ἀμειψάμενος Κουρῆτας.
<opp. c. 3.15> οἱ δ' ἄρ', ἐπεὶ βουλῇσι θεοῦ μεροπηΐδα μορφὴν
<opp. c. 3.16> ἀμφεβάλοντο Κρόνοιο καὶ ἀμφιέσαντο λέοντας,
<opp. c. 3.17> δώροισιν μετόπισθε Διὸς μέγα κοιρανέουσι
<opp. c. 3.18> θηρσὶν ὀρειαύλοις καὶ ῥιγεδανὸν θοὸν ἅρμα
<opp. c. 3.19> ̔Ρείης εὐώδινος ὑπὸ ζεύγλῃσιν ἄγουσιν.
<opp. c. 3.20> αἰόλα φῦλα δὲ τοῖσι καὶ εἴδεα θηρσὶν ἑκάστοις.
<opp. c. 3.21> τοὺς μέν νυν προχοῇσι πολυρραθάγου ποταμοῖο,
<opp. c. 3.22> Τίρει ἐπ' εὐρυρέοντι, κυήσατο τοξεύτειρα
<opp. c. 3.23> ̓Αρμενίη Πάρθων τε πολύσπορος εὔβοτος αἶα,
<opp. c. 3.24> ξανθοκόμαι τελέθουσι καὶ οὐ τόσον ἀλκήεντες.
<opp. c. 3.25> πάσσονα μὲν φορέουσι δέρην, μεγάλην δέ τε κόρσην,
<opp. c. 3.26> ὄμματα δ' αἰγλήεντα καὶ ὀφρύας ὕψι βαθείας,
<opp. c. 3.27> ἀμφιλαφεῖς ἐπὶ ῥῖνα κατηφέας: ἐκ δ' ἄρα δειρῆς
<opp. c. 3.28> καὶ γενύων ἑκάτερθε θοαὶ κομόωσιν ἔθειραι.
<opp. c. 3.29> τοὺς δὲ τρέφει μεγάδωρος ̓Ερεμβῶν αὖθις ἄρουρα,
<opp. c. 3.30> τὴν ἔθνη μερόπων εὐδαίμονα κικλήσκουσι,
<opp. c. 3.31> δειραὶ κἀκείνοις καὶ στήθεα λαχνήεντα
<opp. c. 3.32> καὶ πυρὸς ἀστράπτουσιν ἀπ' ὀφθαλμῶν ἀμαρυγαί,
<opp. c. 3.33> ἔξοχα δ' ἐν πάντεσσιν ἀρίζηλοι τελέθουσιν:
<opp. c. 3.34> ἀλλ' ὀλίγον τούτων γένος ἔλλαχε μυρίος αἶα.
<opp. c. 3.35> πουλὺς δ' ἐν Λιβύῃ ἐριβώλακι διψάδι γαίῃ
<opp. c. 3.36> ὄχλος ἐπιβρομέει βριαρῶν βρύχημα λεόντων,
<opp. c. 3.37> οὐκέτι λαχνήεις, ὀλίγη δ' ἐπιδέδρομεν αἴγλη:
<opp. c. 3.38> σμερδαλέος δὲ πρόσωπα καὶ αὐχένα: πᾶσι δὲ γυίοις
<opp. c. 3.39> ἦκα μέλαν κυάνοιο φέρει μεμορυγμένον ἄνθος:
<opp. c. 3.40> ἀλκὴ δ' ἐν μελέεσσιν ἀπείριτος ἠδὲ λεόντων
<opp. c. 3.41> κοιρανικῶν Λίβυες μέγα κοιρανέουσι λέοντες.
<opp. c. 3.42> ἐκ δέ ποτ' Αἰθιόπων Λιβύην ἠμείψατο γαῖαν,
<opp. c. 3.43> θαῦμα μέγ' εἰσιδέειν, μελανόχροος ἠΰκομος λῖς,
<opp. c. 3.44> εὐρὺς ὕπερθε κάρηνα, πόδας δασύς, ὄμμασιν αἶθοψ,
<opp. c. 3.45> μούνοισι ξανθοῖς φοινισσόμενος στομάτεσσιν.
<opp. c. 3.46> ἔδρακον, οὐ πυθόμην, κεῖνόν ποτε θῆρα δαφοινόν,
<opp. c. 3.47> κοιρανικοῖς τ' ἔμολεν διαπόμπιμος ὀφθαλμοῖσιν.
<opp. c. 3.48> φορβῆς οὐ χατέει πάντ' ἤματα φῦλα λεόντων,
<opp. c. 3.49> ἀλλὰ τὸ μὲν δόρποισι μέλει, τὸ δέ τ' αὖτε πόνοισιν:
<opp. c. 3.50> οὐδ' ὕπνον μυχάτοισιν ἔχει παρὰ τέρμασι πέτρης,
<opp. c. 3.51> ἀμφαδὸν ὑπνώει δέ, θρασύφρονα θυμὸν ἑλίσσων,
<opp. c. 3.52> εὕδει δ' ἔνθα κίχῃσιν ὑπείροχος ἑσπερίη νύξ.
<opp. c. 3.53> ἔκλυον αὖ κἀκεῖνο λεοντοκόμων αἰζηῶν,
<opp. c. 3.54> δεξιτερὴν ὑπὸ χεῖρα φέρειν αἴθωνα λέοντα
<opp. c. 3.55> νάρκα θοήν, τῇ πάντα λυγοῦν ἄπο γούνατα θηρῶν.
<opp. c. 3.56> Πεντάκι θηλυτέρη δὲ τόκων ἀπελύσατο ζώνην:
<opp. c. 3.57> βάξις δ' ἀτρεκέως ἀνεμώλιος, ὡς ἕνα τίκτει.
<opp. c. 3.58> πέντε φέρει πρώτιστον: ἀτὰρ πίσυρας μετέπειτα
<opp. c. 3.59> ὠδίνει σκύμνους, κατά θ' ἑξείης ὑπένερθε
<opp. c. 3.60> νηδύος ἐκ τριτάτης τρεῖς ἔκθορον: ἐκ δὲ τετάρτης
<opp. c. 3.61> ἀμφίδυμοι παῖδες: πύματον δ' ἕνα γείνατο μήτηρ
<opp. c. 3.62> γαστρὸς ἀριστοτόκοιο κλυτὸν βασιλῆα λέοντα.
<opp. c. 3.63> Πορδάλιες δ' ὀλοαὶ δίδυμον γένος: αἱ μὲν ἔασι
<opp. c. 3.64> μείζους εἰσιδέειν καὶ πάσσονες εὐρέα νῶτα,
<opp. c. 3.65> αἱ δέ τ' ὀλιζότεραι μὲν ἀτὰρ μένος οὔτι χερείους:
<opp. c. 3.66> εἴδεα δ' ἀμφοτέρῃσιν ὁμοίϊα δαιδάλλονται,
<opp. c. 3.67> νόσφι μόνης οὐρῆς, τῇ τ' ἔμπαλιν εἰσοράαται:
<opp. c. 3.68> μείοσι μὲν μείζων τελέθει, μεγάλῃσι δὲ μείων.
<opp. c. 3.69> εὐπαγέες μηροί, δολιχὸν δέμας, ὄμμα φαεινόν:
<opp. c. 3.70> γλαυκιόωσι κόραι βλεφάροις ὕπο μαρμαίρουσαι,
<opp. c. 3.71> γλαυκιόωσιν ὁμοῦ τε καὶ ἔνδοθι φοινίσσονται,
<opp. c. 3.72> αἰθομέναις ἴκελαι, πυριλαμπέες: αὐτὰρ ἔνερθεν
<opp. c. 3.73> ὠχροί τ' ἰοτόκοι τε περὶ στομάτεσσιν ὀδόντες.
<opp. c. 3.74> ῥινὸς δαιδαλέος, χροιῇ τ' ἐπὶ παμφανοώσῃ
<opp. c. 3.75> ἠερόεις, πυκινῇσι μελαινομένῃσιν ὀπωπαῖς.
<opp. c. 3.76> ὠκύτατον θείει, καί τ' ἄλκιμον ἰθὺς ὀρούει:
<opp. c. 3.77> φαίης, ὁππότ' ἴδοιο, διηερίην φορέεσθαι.
<opp. c. 3.78> ἔμπης καὶ τόδε φῦλον ἐπικλείουσιν ἀοιδοὶ
<opp. c. 3.79> πρόσθ' ἔμεναι Βάκχοιο φερεσταφύλοιο τιθήνας:
<opp. c. 3.80> τοὔνεκεν εἰσέτι νῦν οἴνῳ μέγα καγχαλόωσι,
<opp. c. 3.81> δεχνύμεναι στομάτεσσι Διωνύσου μέγα δῶρον.
<opp. c. 3.82> τί χρέος ἐκ μερόπων δὲ κλυτὰς ἤμειψε γυναῖκας
<opp. c. 3.83> ἐς τόδε πορδαλίων γένος ἄγριον, αὖθις ἀείσω.
<opp. c. 3.84> ναὶ μὴν ἄλλο θοὸν διφυὲς γένος ὠπήσαιο,
<opp. c. 3.85> λύγγας ἀριζήλους: αἱ μὲν γὰρ ἔασιν ἰδέσθαι
<opp. c. 3.86> τυτθαί, βαιοτέροισί τ' ἐφωπλίσσαντο λαγωοῖς:
<opp. c. 3.87> ταὶ δ' ἄρα μείζονές εἰσιν, ἐπιθρώσκουσι δὲ ῥεῖα
<opp. c. 3.88> εὐκεράοις ἐλάφοισι καὶ ὀξυτέροις ὀρύγεσσι.
<opp. c. 3.89> μορφὴν δ' ἀμφίδυμοι πανομοίϊον ἀμφιέσαντο:
<opp. c. 3.90> ἶσαι μὲν βλεφάροισιν ὕπ' ὀφθαλμῶν ἀμαρυγαὶ
<opp. c. 3.91> ἱμερόεν στράπτουσι: προσώπατα δ' ἀμφοτέρῃσι
<opp. c. 3.92> φαιδρὰ πέλει βαιόν τε κάρη καὶ καμπύλον οὖας:
<opp. c. 3.93> μούνη δ' εἰσιδέειν ἀνομοίϊος ἔπλετο χροιή:
<opp. c. 3.94> μείοσι μὲν λυγγῶν ἐπιδέδρομε ῥινὸς ἐρευθής,
<opp. c. 3.95> μείζοσι δὲ κροκόεν τε θεείῳ τ' εἴκελον ἄνθος.
<opp. c. 3.96> ἔξοχα δ' αὖ τάδε φῦλα φίλην ἀγάσαντο γενέθλην
<opp. c. 3.97> εὔγληνοι λύγγες τε πυρίγληνοί τε λέοντες
<opp. c. 3.98> πορδάλιές τ' ὀλοαὶ καὶ τίγριες ἠνεμόεσσαι.
<opp. c. 3.99> τῶν δ' ὁπότε σκύμνους νεοθηλέας ἐν ξυλόχοισι
<opp. c. 3.100> λάθρη συλήσωσιν ἀταρβέες ἀγρευτῆρες,
<opp. c. 3.101> αἱ δ' ἄρ' ἔπειτ' ὀπίσω πάλι νεύμεναι ἀθρήσωσιν
<opp. c. 3.102> ἐξαπίνης κενεούς τε δόμους καὶ ἔρημα μέλαθρα,
<opp. c. 3.103> μύρονται λιγέως ἀδινὸν γόον, ἐκ δ' ἄρα τηλοῦ
<opp. c. 3.104> κωκυτὸν προϊᾶσι πολύστονον, οἷά τε πάτρης
<opp. c. 3.105> περθομένης ὑπὸ δουρὶ καὶ αἰθομένης πυρὶ λάβρῳ
<opp. c. 3.106> πεπτάμεναι περὶ τέκνα μέγα κλαίουσι γυναῖκες.
<opp. c. 3.107> ἦ ῥα τόσον τεκέων τε καὶ ἀρτιγόνοιο γενέθλης
<opp. c. 3.108> φίλτρον ἐνὶ κραδίῃ στάξεν θεός: οὐδ' ἄρα μούνοις
<opp. c. 3.109> ἀνθρώποις, οἳ πάντα νοήμασι μητίσαντο,
<opp. c. 3.110> ἀλλὰ καὶ ἑρπηστῆρσι καὶ ἰχθύσιν ἠδὲ καὶ αὐτοῖς
<opp. c. 3.111> θήρεσιν ὠμηστῇσι καὶ ὑψιπόλοις ἀγέλαισιν
<opp. c. 3.112> οἰωνῶν: τόσσον ῥα φύσις κρατερώτατον ἄλλων.
<opp. c. 3.113> οἵην μὲν κομιδὴν τεκέων ἐνὶ κύμασι δελφὶς
<opp. c. 3.114> αἰὲν ἔχει γλαῦκός τε χάροψ φωκή τε δυσαής.
<opp. c. 3.115> πῶς δ' ἄρ' ἐν οἰωνοῖσι ποθὴν ἀλίαστον ἔχουσιν
<opp. c. 3.116> ὧν τεκέων φῆναί τε βαρύφθογγοί τε πέλειαι
<opp. c. 3.117> αἰετόεντά τε φῦλα πολύζωοί τε κορῶναι.
<opp. c. 3.118> πῶς δ' ὄρνις κατὰ δῶμα συνέστιος ἀνθρώποισιν,
<opp. c. 3.119> ἀρτιτόκος, νεαροῖσι περισκαίρουσα νεοσσοῖς,
<opp. c. 3.120> κίρκον ὑπὲρ τέγεος κατεπάλμενον ἀθρήσασα
<opp. c. 3.121> ὀξὺ μὲν ἔκλαγεν αἶψα καὶ ἄνθορεν ὀξὺ λακοῦσα,
<opp. c. 3.122> αὐχένα δ' ὑψός' ἄειρεν ἐς ἠέρα γυρώσασα
<opp. c. 3.123> καὶ πάσαις ἑκάτερθε θοῶς ἔφριξεν ἐθείραις
<opp. c. 3.124> καὶ πτερὰ πάντα χάλασσε ποτὶ χθόνα: τοὶ δ' ἄρα δειλοὶ
<opp. c. 3.125> τεῖχος ὑπ' εὐπτέρυγον πρυλέες τρύζουσι νεοσσοί:
<opp. c. 3.126> ἡ δὲ καὶ ἂψ ἐφόβησε καὶ ἤλασεν ὄρνιν ἀναιδῆ,
<opp. c. 3.127> εἰρυμένη φίλα τέκνα, τά τ' εἰσέτι νήπια φέρβει,
<opp. c. 3.128> ἄπτερα λυσιτόκων θαλάμων ἀπολύμενα δεσμοῦ.
<opp. c. 3.129> ὣς δὲ καὶ ἐν θήρεσσιν ἐρίβρυχοί τε λέαιναι
<opp. c. 3.130> πορδάλιές τε θοαὶ καὶ τίγριδες αἰολόνωντοι
<opp. c. 3.131> παισὶ πέρι προβεβᾶσι καὶ ἀγρευτῆρσι μάχονται
<opp. c. 3.132> καί τε περὶ σφετέρων τεκέων τετλᾶσι δαμῆναι,
<opp. c. 3.133> ἀντίον αἰχμητῇσι συνιστάμεναι μερόπεσσιν:
<opp. c. 3.134> οὐδέ ποτ' ἐρρίγασιν ἑῆς ἐν ἀγῶνι γενέθλης
<opp. c. 3.135> οὐ πληθὺν ἐπιοῦσαν ἀκοντοβόλων αἰζηῶν,
<opp. c. 3.136> οὐ χαλκὸν σελαγεῦντα καὶ ἀστράπτοντα σίδηρον,
<opp. c. 3.137> οὐδὲ βολὰς βελέων τε θοὰς μυλάκων τε θαμειάς,
<opp. c. 3.138> σπεύδουσιν δ' ἢ πρόσθε θανεῖν ἦ τέκνα σαῶσαι.
<opp. c. 3.139> ἄρκτοι δ' ἀγριάδες, φόνιον γένος, αἰολόβουλον,
<opp. c. 3.140> λάχνην μὲν πυκινὴν δυσπαίπαλον ἀμφιέσαντο,
<opp. c. 3.141> μορφὴν δ' οὐκ ἀγανὴν παναμειδήτοισι προσώποις:
<opp. c. 3.142> κάρχαρον, οὐλόμενον, ταναὸν στόμα, κυανέη ῥίς,
<opp. c. 3.143> ὄμμα θοόν, σφυρὸν ὠκύ, τορὸν δέμας, εὐρὺ κάρηνον,
<opp. c. 3.144> χεῖρες χερσὶ βροτῶν ἴκελαι, πόδες αὖτε πόδεσσι,
<opp. c. 3.145> σμερδαλέη βρυχή, δολερὸν κέαρ, ἄγριον ἦτορ,
<opp. c. 3.146> καὶ πολλὴ Κυθέρεια καὶ οὐ κατὰ κόσμον ἰοῦσα:
<opp. c. 3.147> ἤματα γὰρ καὶ νύκτας ἐελδόμεναι φιλότητος
<opp. c. 3.148> αὐταὶ θηλύτεραι μάλ' ἐπ' ἄρσεσιν ὁρμαίνουσι,
<opp. c. 3.149> παῦρα μεθιέμεναι γαμίης παντερπέος εὐνῆς,
<opp. c. 3.150> τέκνα κυϊσκόμεναι νηδὺν ὅτε κυμαίνουσι.
<opp. c. 3.151> οὐ γάρ τοι θήρεσσι νόμος, γαστὴρ ὅτε πλήθει,
<opp. c. 3.152> ἐς λέχος ἐρχομένοις τελέειν φιλοτήσιον ἔργον,
<opp. c. 3.153> νόσφι μόνων λυγγῶν ὀλιγοδρανέων τε λαγωῶν.
<opp. c. 3.154> ἄρκτος δ' ἱμείρουσα γάμου στυγέουσά τε λέκτρον
<opp. c. 3.155> χῆρον ἔχειν τόσα παισὶ ταλάσσατο μητίσασθαι:
<opp. c. 3.156> πρὶν τοκετοῖο μολεῖν ὥρην, πρὶν κύριον ἦμαρ,
<opp. c. 3.157> νηδὺν ἐξέθλιψε, βιάσσατο τ' Εἰλειθυίας.
<opp. c. 3.158> τόσση μαχλοσύνη, τόσσος δρόμος εἰς ̓Αφροδίτην.
<opp. c. 3.159> τίκτει δ' ἡμιτέλεστα καὶ οὐ μεμελισμένα τέκνα,
<opp. c. 3.160> σάρκα δ' ἄσημον, ἄναρθρον, ἀείδελον ὠπήσασθαι,
<opp. c. 3.161> ἀμφότερον δὲ γάμῳ παιδοτροφίῃ τε μέμηλεν:
<opp. c. 3.162> ἀρτιτόκος δ' ἔτ' ἐοῦσα μετ' ἄρσενος εὐθὺς ἰαύει.
<opp. c. 3.163> λιχμᾶται γλώσσῃ τε φίλον γόνον, οἷά τε μόσχοι
<opp. c. 3.164> λιχμῶνται γλώσσῃσιν ἀμοιβαδίς, ἀλλήλοισι
<opp. c. 3.165> τερπόμενοι: γάνυται δὲ βοὸς χροῒ καλλίκερως βοῦς:
<opp. c. 3.166> οὐδ' ἀποπλάζονται, πρὶν ἀπὸ γλυκὺν ἵμερον εἷναι:
<opp. c. 3.167> θυμὸν δ' ἑσπομένοιο συνιαίνουσι νομῆος.
<opp. c. 3.168> ὣς ἄρκτος λιχμῶσα φίλους ἀνεπλάσσατο παῖδας,
<opp. c. 3.169> εἰσόκε κνυζηθμοῖσιν ἀναιδέα τονθρύζωσι.
<opp. c. 3.170> ναὶ μὴν χειμερίην πανυπείροχα δείδιεν ὁρμὴν
<opp. c. 3.171> καὶ λασίη περ ἐοῦσα: χιὼν δ' ὅτε πάντα παλύνει,
<opp. c. 3.172> ἑσπερίου ζεφύρου πανεπήτριμα χευαμένοιο,
<opp. c. 3.173> κεύθετ' ἐνὶ σπήλυγγι, τόθι σκέπας ἄρκιον εὕρῃ,
<opp. c. 3.174> καὶ βόσιος χατέουσα πόδας χεῖράς τε λιχμαίνει,
<opp. c. 3.175> οἷά τ' ἀμελγομένη, καὶ γαστρὸς ἔκλεψεν ἐρωήν.
<opp. c. 3.176> τοῖά νύ που βένθεσσιν ἐν εὐρυπόροιο θαλάσσης
<opp. c. 3.177> πουλύποδες σκολιοὶ παρὰ κύμασι μητίσαντο,
<opp. c. 3.178> χείματος οἳ μεσάτου κρυερὴν τρείοντες ἐνιπὴν
<opp. c. 3.179> κεύθονται πλαταμῶσιν ἑὰς πλοκαμῖδας ἔδοντες:
<opp. c. 3.180> αὐτὰρ ἐπὴν ἔαρ ὑγρὸν ἐΰτροφον ἀνθήσειεν,
<opp. c. 3.181> ἀκρέμονες σφίσιν ὦκα νέοι πάλιν ἀλδήσκουσι,
<opp. c. 3.182> καὶ πάλιν εὐπλόκαμοι δολιχὴν πλώουσι θάλασσαν.
<opp. c. 3.183> ἑξείης ἐνέπωμεν ἐΰσφυρον, ἠερόεντα,
<opp. c. 3.184> κραιπνόν, ἀελλοπόδην, κρατερώνυχον, αἰπὺν ὄναγρον:
<opp. c. 3.185> ὄσσε πέλει φαιδρός, δέμας ἄρκιος, εὐρὺς ἰδέσθαι,
<opp. c. 3.186> ἀργύρεος χροιήν, δολιχούατος, ὀξύτατος θεῖν:
<opp. c. 3.187> ταινίη δὲ μέλαινα μέσην ῥάχιν ἀμφιβέβηκε,
<opp. c. 3.188> χιονέῃς ἑκάτερθε περισχομένη στεφάνῃσι.
<opp. c. 3.189> χιλὸν ἔδει, φέρβει μιν ἄδην ποεσιτρόφος αἶα,
<opp. c. 3.190> ἀλλ' αὐτὸς κρατεροῖς ἀγαθὴ βόσις ἔπλετο θηρσί.
<opp. c. 3.191> φῦλα δ' ἀελλοπόδων ζηλήμονα πάμπαν ὀνάγρων
<opp. c. 3.192> πολλαῖσίν τ' ἀλόχοισιν ἀγαλλόμενοι κομόωσι:
<opp. c. 3.193> θηλύτεραι δ' ἕσπονθ', ὅθι τοι πόσις ἡγεμονεύει:
<opp. c. 3.194> πρὸς νομὸν ἰθύνουσιν, ἐπὴν ἐθέλῃσιν ἀνώγειν,
<opp. c. 3.195> πρὸς πηγὰς ποταμῶν, θηρῶν μέθυ, καὶ πάλιν αἶψα
<opp. c. 3.196> πρὸς λασίους οἴκους, ὅταν ἕσπερος ὕπνον ἄγῃσι.
<opp. c. 3.197> ζῆλον δ' ἄρσεσι πᾶσιν ἐπὶ σφετέροισιν ὀρίνει
<opp. c. 3.198> υἱάσι νηπιάχοισι πανάγριος οἶστρος ἀναιδής:
<opp. c. 3.199> ὁππότε θηλυτέρη γὰρ ἔχει κόπον Εἰλειθυίης,
<opp. c. 3.200> ἄγχι μάλ' ἑζόμενος σφέτερον γόνον ἄντα δοκεύει:
<opp. c. 3.201> καί ῥ' ὅτε νηπίαχον μητρὸς παρὰ ποσσὶ πέσῃσιν,
<opp. c. 3.202> εἰ μὲν θῆλυ πέλει, ποθέει τέκος, ἠδ' ἑκάτερθε
<opp. c. 3.203> γλώσσῃ λιχμάζων φίλιον γόνον ἀμφαγαπάζει:
<opp. c. 3.204> ἄρσενα δ' εἴ μιν ἴδοι, τότε δὴ τότε θυμὸν ὀρίνει
<opp. c. 3.205> λευγαλέῳ ζήλῳ μητέρι μαινόμενος θήρ:
<opp. c. 3.206> ἐκ δ' ἔθορεν μεμαὼς παιδὸς γενύεσσι ταμέσθαι
<opp. c. 3.207> μήδεα, μὴ μετόπισθε νέον γένος ἡβήσειεν.
<opp. c. 3.208> ἡ δὲ λεχώ περ ἐοῦσα καὶ ἀσθενέουσα τόκοισι
<opp. c. 3.209> παιδὶ λυγρῷ πολεμιζομένῳ μήτηρ ἐπαμύνει.
<opp. c. 3.210> ὡς δ' ὁπότ' ἐν πολέμῳ πολυκήδεϊ μητέρος ἄντην
<opp. c. 3.211> νηπίαχον κτείνωσιν ἀπηνέες αἰχμητῆρες,
<opp. c. 3.212> αὐτήν τ' αὖ ἐρύωσιν ἔτι σπαίροντι φόνοισιν
<opp. c. 3.213> υἱέϊ πλεγνυμένην, στονόεν μέγα κωκύουσαν,
<opp. c. 3.214> δρυπτομένην ἁπαλήν τε παρηΐδα, νέρθε τε μαζῶν
<opp. c. 3.215> αἵματι δευομένην θερμῷ λιαρῷ τε γάλακτι:
<opp. c. 3.216> ὣς καὶ θῆλυς ὄναγρος ἐφ' υἱέϊ πάμπαν ἔοικεν
<opp. c. 3.217> οἰκτρὰ κινυρομένῃ καὶ δύσμορα κωκυούσῃ.
<opp. c. 3.218> φαίης κεν πανάποτμον, ἑὸν πάϊν ἀμφιβεβῶσαν,
<opp. c. 3.219> μείλιχα μυθεῖσθαι καὶ λισσομένην ἀγορεύειν:
<opp. c. 3.220> ἆνερ, ἄνερ, τί νυ σεῖο προσώπατα τρηχύνονται,
<opp. c. 3.221> ὄμματα φοινίχθη δέ, τά τ' ἦν πάρος αἰγλήεντα;
<opp. c. 3.222> οὐχὶ μέτωπον ἀθρεῖς λιθοεργέος ἄγχι Μεδούσης,
<opp. c. 3.223> οὐ γόνον ἰοβόρον παναμειλίκτοιο δρακαίνης,
<opp. c. 3.224> οὐ σκύμνον πανάθεσμον ὀριπλάγκτοιο λεαίνης.
<opp. c. 3.225> παῖδα λυγρὴ τὸν ἔτικτον, ὃν ἀρώμεσθα θεοῖσι,
<opp. c. 3.226> παῖδα τεὸν γενύεσσι τεῇς οὐκ ἄρσενα θήσεις;
<opp. c. 3.227> ἴσχε, φίλος, μὴ τάμνε: τί μοι τάμες; οἷον ἔρεξας;
<opp. c. 3.228> παῖδα τὸ μηδὲν ἔθηκας, ὅλον δέμας ἐξαλαώσας.
<opp. c. 3.229> δειλὴ ἐγώ, πανάποτμος ἀωροτάτοιο λοχείης,
<opp. c. 3.230> καὶ σὺ τέκος πάνδειλον ἀλιτροτάτοιο τοκῆος.
<opp. c. 3.231> δειλὴ ἐγώ, τριτάλαινα, κενὸν τόκον ὠδίνασα,
<opp. c. 3.232> καὶ σὺ τέκος, τμηθεὶς οὐχὶ στονύχεσσι λεόντων,
<opp. c. 3.233> ἀλλ' ἐχθραῖς γενύεσσι λεοντείῃσι τοκῆος.
<opp. c. 3.234> τοῖά τις ἂν πανάποτμον ἑὸν περὶ νήπιον υἷα
<opp. c. 3.235> μυθεῖσθαι φαίη: τὸν δ' οὐκ ἀλέγοντα δαφοινοῖς
<opp. c. 3.236> δαίνυσθαι στομάτεσσιν ἀμειδέα παιδὸς ἐδητύν.
<opp. c. 3.237> Ζεῦ πάτερ, ὅσσον ἔφυ ζήλοιο πανάγριον ἦτορ.
<opp. c. 3.238> κεῖνον καὶ φύσιος κρατερώτερον εἰσοράασθαι
<opp. c. 3.239> θῆκας, ἄναξ, δῶκας δὲ πυρὸς δριμεῖαν ἐρωήν,
<opp. c. 3.240> δεξιτερῇ δὲ φέρειν ἀδαμάντινον ὤπασας ἆορ.
<opp. c. 3.241> οὐ παῖδας τήρησε φίλους γλυκεροῖσι τοκεῦσιν,
<opp. c. 3.242> οὐχ ἑτάρους πηούς τε μολών, οὐκ οἶδεν ὁμαίμους,
<opp. c. 3.243> ὁππόταν ἀργαλέος τε καὶ ἄσπετος ἀντιβολήσῃ.
<opp. c. 3.244> κεῖνος καὶ προπάροιθεν ἑοῖσιν ἐφώπλισε παισὶν
<opp. c. 3.245> αὐτοὺς ἡμιθέους καὶ ἀμύμονας ἡμιθεαίνας,
<opp. c. 3.246> Αἰγείδην Θησῆα καὶ Αἰολίδην ̓Αθάμαντα,
<opp. c. 3.247> ̓Ατθίδα καὶ Πρόκνην καὶ Θρηϊκίην Φιλομήλην
<opp. c. 3.248> Κολχίδα τε Μήδειαν ἀρίζηλόν τε Θεμιστώ.
<opp. c. 3.249> ἀλλ' ἔμπης μετὰ φῦλον ἐφημερίων ἀλεγεινῶν
<opp. c. 3.250> θηρσὶ Θυεστείην ὀλοὴν παρέθηκε τράπεζαν.
<opp. c. 3.251> ἔστι δ' ἐϋκρήμνοις ἐπὶ τέρμασιν Αἰθιοπήων
<opp. c. 3.252> ἱππάγρων πολὺ φῦλον, ἀκαχμένον ἰοφόροισι
<opp. c. 3.253> δοιοῖς χαυλιόδουσι: ποδῶν γε μὲν οὐ μίαν ὁπλήν,
<opp. c. 3.254> χηλὴν δ' αὖ φορέουσι διπλῆν, ἰκέλην ἐλάφοισι:
<opp. c. 3.255> χαίτη δ' αὐχενίη μεσάτην ῥάχιν ἀμφιβεβῶσα
<opp. c. 3.256> οὐρὴν ἐς νεάτην μετανίσσεται: οὐδὲ βροτείην
<opp. c. 3.257> δουλοσύνην ἔτλη ποθ' ὑπερφίαλον γένος αἰνόν:
<opp. c. 3.258> ἀλλ' εἰ καί ποθ' ἕλοιεν ἐϋστρέπτοισι βρόχοισιν
<opp. c. 3.259> ἵππαγρον δολίοισι λόχοις μελανόχροες ̓Ινδοί,
<opp. c. 3.260> οὔτε βορὴν ἐθέλει μετὰ χείλεσιν αἶψα πάσασθαι
<opp. c. 3.261> οὔτε πιεῖν, ὀλοὸς δὲ φέρειν ζυγὸν ἔπλετο δοῦλον.
<opp. c. 3.262> φράζεο καὶ δύο φῦλα δυσάντεα, καρχαρόδοντα,
<opp. c. 3.263> μηλοφόνον τε λύκον δυσδερκέα τ' αὖθις ὕαιναν,
<opp. c. 3.264> τὸν μὲν ποιμενίων τε καὶ αἰπολίων ὀλετῆρα,
<opp. c. 3.265> τὴν δ' ἐχθρὴν σκυλάκεσσιν ἀρειοτέροις τε κύνεσσι:
<opp. c. 3.266> τὸν μὲν νυκτερινὸν διὰ γαστρὸς ἄφυκτον ἐρωὴν
<opp. c. 3.267> ἀρνειῶν ἐρίφων τε πολυπλόκον ἁρπακτῆρα,
<opp. c. 3.268> τὴν δ' αὖ νυκτιπόρον καὶ νυκτιπλανῆ τελέθουσαν
<opp. c. 3.269> οὕνεκά οἱ διὰ νύκτα φάος, σκότος αὖτε μετ' ἠῶ.
<opp. c. 3.270> εἴδεα δ' ἀμφοτέροις ἀνομοίϊα θηρσὶ δαφοινοῖς:
<opp. c. 3.271> τὸν μὲν γάρ τε κύνεσσι πανείκελον ὠπήσαιο
<opp. c. 3.272> μείζοσι ποιμενικοῖς, λασίη δ' ἐπιέσπεται οὐρή:
<opp. c. 3.273> ἡ δέ τε κυρτοῦται μεσάτην ῥάχιν, ἀμφὶ δὲ πάντῃ
<opp. c. 3.274> λαχνήεσσα κυρεῖ, κατὰ δ' ἔγραπται δέμας αἰνὸν
<opp. c. 3.275> κυανέῃς ἑκάτερθεν ἐπήτριμα ταινίῃσι:
<opp. c. 3.276> στεινὴ τ' ἐκτάδιός τε πέλει καὶ νῶτα καὶ οὐρήν:
<opp. c. 3.277> ῥινὸν δ' ἀμφοτέροισιν ἐπικλείουσιν ἀοιδοὶ
<opp. c. 3.278> ῥιγεδανόν: τῆς μέν τε διατμήξας περὶ ποσσὶν
<opp. c. 3.279> εἰ φορέοις, φορέοις σκυλάκων μέγα δεῖμα κραταιῶν,
<opp. c. 3.280> καί σε κύνες κείνοισιν ἐπεμβεβαῶτα πεδίλοις
<opp. c. 3.281> ἀντίον οὐχ ὑλάουσι πάρος γε μὲν ὑλακόωντες.
<opp. c. 3.282> εἰ δὲ λύκον δείρας ῥινῶν ἄπο τεκτήναιο
<opp. c. 3.283> τύμπανον εὐκέλαδον Διδυμήϊον, ὠλεσίκαρπον,
<opp. c. 3.284> μοῦνόν τοι μετὰ πᾶσι βαρύβρομον ἔκλαγεν ἠχὴν
<opp. c. 3.285> καὶ μοῦνον παταγεῖ, τὰ δ' ἐΰθροα πρόσθεν ἐόντα
<opp. c. 3.286> τύμπανα σιγάζει κώφησέ τε πᾶσαν ἰωήν.
<opp. c. 3.287> καὶ φθίμενοι γὰρ ὄϊς φθίμενον λύκον ἐρρίγασι.
<opp. c. 3.288> θαῦμα δὲ καὶ τόδ' ἄκουσα περὶ στικτῇσιν ὑαίναις,
<opp. c. 3.289> ἄρσενα καὶ θήλειαν ἀμείβεσθαι λυκάβαντι,
<opp. c. 3.290> καί ῥ' ὁτὲ μὲν τελέθειν δυσδερκέα νυμφευτῆρα,
<opp. c. 3.291> νωλεμὲς ἱμείροντα γάμων, ποτὲ δ' αὖθις ὁρᾶσθαι
<opp. c. 3.292> θηλυτέρην νύμφην λοχίην καὶ μητέρα κεδνήν.
<opp. c. 3.293> ἀλλὰ λύκων τελέθει πολιότριχα πέντε γένεθλα,
<opp. c. 3.294> εἴδεα δ' ἀλλήλοις ἀνομοίϊα τεκμήραντο
<opp. c. 3.295> φῶτες ἀμορβῆες, τοῖσιν μάλα δήϊα φῦλα.
<opp. c. 3.296> πρῶτα μὲν ὃν καλέουσι θρασύφρονα τοξευτῆρα:
<opp. c. 3.297> ξουθὸς μὲν πρόπαν εἶδος, ἀτὰρ περιηγέα γυῖα
<opp. c. 3.298> καὶ κεφαλὴν φορέει πολὺ μείζονα καὶ θοὰ κῶλα:
<opp. c. 3.299> γαστέρα δ' ἀργαίνουσαν ἔχει πολιῇ ῥαθάμιγγι:
<opp. c. 3.300> σμερδαλέον δ' ἰάχει τε καὶ ὑψόθι πάμπαν ὀρούει,
<opp. c. 3.301> αἰὲν ἐπισσείων κεφαλὴν πυρόεν τε δεδορκώς.
<opp. c. 3.302> ἄλλος δ' αὖ μέγεθος μὲν ὑπέρτερος, ἅψεα δ' αὖτε
<opp. c. 3.303> μηκεδανός, πάντεσσι θοώτερος ὦκα λύκοισι:
<opp. c. 3.304> τὸν μέροπες κίρκον τε καὶ ἅρπαγα κικλήσκουσι.
<opp. c. 3.305> πολλῷ σὺν ῥοίζῳ δὲ μάλ' ὄρθριος εἶσιν ἐπ' ἄγρην
<opp. c. 3.306> πρώτῃ ὑπ' ἀμφιλύκῃ: ῥέα γάρ τ' ἐπιδεύετ' ἐδωδῆς:
<opp. c. 3.307> χροιὴ δ' ἀργυφέη σελαγεῖ πλευράς τε καὶ οὐρήν,
<opp. c. 3.308> ναίει δ' οὔρεα μακρά: τὰ δ' ὁππότε χείματος ὥρῃ
<opp. c. 3.309> ἐκ νεφέων προχυθεῖσα χιὼν κρυόεσσα καλύψῃ,
<opp. c. 3.310> δὴ τότε καὶ πόλιος πέλας ἵκετο θὴρ ὀλοόφρων,
<opp. c. 3.311> πᾶσαν ἀναιδείην ἐπιειμένος εἵνεκ' ἐδωδῆς,
<opp. c. 3.312> λάθρη τ' ἐμπελάει μάλα τ' ἤρεμος, εἰσόκεν ἄγρῃ
<opp. c. 3.313> ἐγχρίμψῃ: τὴν δ' αἶψα θοοῖς ὀνύχεσσιν ἔμαρψεν.
<opp. c. 3.314> ἔστι δέ τις Ταύροιο νιφοβλήτους ὑπὲρ ἄκρας
<opp. c. 3.315> ἐνδιάων Κίλικάς τε πάγους καὶ πρῶνας ̓Αμανοῦ,
<opp. c. 3.316> καλὸς ἰδεῖν, θήρεσσι πανέξοχος, ὅντε καλεῦσι
<opp. c. 3.317> χρύσεον, ἀστράπτοντα περισσοκόμοισιν ἐθείραις,
<opp. c. 3.318> οὐ λύκος, ἀλλὰ λύκου προφερέστατος αἰπύτατος θήρ,
<opp. c. 3.319> χείλεσι χαλκείοισι τεθηγμένος, ἄσπετος ἀλκήν.
<opp. c. 3.320> πολλάκι τοι καὶ χαλκὸν ἀτειρέα, πολλάκι λᾶαν
<opp. c. 3.321> ἐμμενέως ἐτόρησε καὶ αἰχμήεντα σίδηρον.
<opp. c. 3.322> καὶ κύνα Σείριον οἶδε καὶ ἀντέλλοντα φοβεῖται:
<opp. c. 3.323> αὐτίκα δὴ ῥωχμὸν καταδύεται εὐρέος αἴης
<opp. c. 3.324> ἠὲ κατὰ σπήλυγγος ἀφεγγέος, εἰσόκεν ἄζης
<opp. c. 3.325> ἠέλιος παύσαιτο καὶ οὐλομένου κυνὸς ἀστήρ.
<opp. c. 3.326> ̓́Ακμονες αὖ δοιοί, φόνιον γένος, αὐχένα βαιοί,
<opp. c. 3.327> εὐρύτατοι νώτοισιν, ἀτὰρ λασιότριχε μηροὺς
<opp. c. 3.328> καὶ πόδας ἠδὲ πρόσωπον ὀλίζονες, ὄμμασι βαιοί.
<opp. c. 3.329> τῶν ὁ μὲν ἀργυρέοις νώτοις καὶ γαστέρι λευκῇ
<opp. c. 3.330> παμφαίνει, δνοφερὸς δὲ μόνων ἄκρα νείατα ταρσῶν:
<opp. c. 3.331> ὅν τινες ἰκτῖνον πολιότριχα φῶτες ἔλεξαν.
<opp. c. 3.332> αὐτὰρ ὅ γε χροιῇσι μελαινομένῃσι πέφανται,
<opp. c. 3.333> μείων μὲν προτέροιο, τὸ δὲ σθένος οὐκ ἐπιδευής.
<opp. c. 3.334> θηρεύει δ' ἔκπαγλον ἐπὶ πτώκεσσιν ὀρούων:
<opp. c. 3.335> πᾶσαί τ' ἐκ μελέων ὀρθαὶ φρίσσουσιν ἔθειραι.
<opp. c. 3.336> Δηθάκι δ' αὖτε λύκοι καὶ πορδαλίεσσι δαφοιναῖς
<opp. c. 3.337> εἰς εὐνὴν ἐπέλασσαν, ὅθεν κρατερόφρονα φῦλα,
<opp. c. 3.338> θῶες: ὁμοῦ δὲ φέρουσι διπλοῦν μεμορυγμένον ἄνθος,
<opp. c. 3.339> μητέρα μὲν ῥινοῖσι, προσώποις δ' αὖ γενετῆρα.
<opp. c. 3.340> Τίγριδος αὖ μετέπειτα κλυτὸν δέμας ἀείδωμεν,
<opp. c. 3.341> τῆς οὐ τερπνότερον φύσις ὤπασε τεχνήεσσα
<opp. c. 3.342> ὀφθαλμοῖσιν ἰδεῖν θηρῶν μετὰ πουλὺν ὅμιλον.
<opp. c. 3.343> τόσσον δ' ἐν θήρεσσι μέγ' ἔξοχος ἔπλετο τίγρις,
<opp. c. 3.344> ὅσσον ἐν ἠερίοισι ταὼς καλὸς οἰωνοῖσι.
<opp. c. 3.345> πάντα μιν ἀθρήσειας ὀρέσβιον οἶα λέαιναν,
<opp. c. 3.346> νόσφι μόνου ῥινοῖο, τὸν αἰόλον ἐστεφάνωται,
<opp. c. 3.347> δαίδαλα πορφύροντα καὶ ἄνθεσι μαρμαίροντα.
<opp. c. 3.348> τοίην μὲν πυρόεσσαν ὑπὸ βλεφάροισιν ὀπωπαὶ
<opp. c. 3.349> μαρμαρυγὴν στράπτουσιν: ἀτὰρ δέμας ἔπλετο τοῖον,
<opp. c. 3.350> καρτερόν, εὔσαρκον: τοίη δολιχόσκιος οὐρή:
<opp. c. 3.351> τοῖα περὶ στομάτεσσι προσώπατα: τοῖον ὕπερθε
<opp. c. 3.352> νεύει ἐπισκύνιον: τοῖοι σελαγεῦσιν ὀδόντες.
<opp. c. 3.353> ὠκυτέρη τελέθει δὲ θοῶν πανυπείροχα θηρῶν:
<opp. c. 3.354> αὐτῷ γάρ τε θέειν ἰκέλη Ζεφύρῳ γενετῆρι:
<opp. c. 3.355> οὔτι γε μὴν γενετῆρι: τίς ἂν τάδε πιστώσαιτο,
<opp. c. 3.356> θῆρες ὅτι δμηθεῖεν ὑπ' ἠέρι νυμφευτῆρι;
<opp. c. 3.357> ἔπλετο γὰρ κείνη κενεὴ φάτις, ὡς τόδε φῦλον
<opp. c. 3.358> θῆλυ πρόπαν τελέθει καὶ ἀδέμνιον ἄρσενός ἐστι:
<opp. c. 3.359> δηθάκι γάρ κεν ἴδοις πολυανθέα καλὸν ἀκοίτην:
<opp. c. 3.360> ῥεῖα γὰρ οὐκ ἂν ἕλοις: δὴ γάρ τε λιπὼν ἑά τέκνα
<opp. c. 3.361> ἐμμενέως φεύγει, θηρήτορας εὖτ' ἂν ἴδηται:
<opp. c. 3.362> ἡ δ' ἕπεται σκύμνοισιν ἀνιάζουσά τε θυμόν,
<opp. c. 3.363> χάρμα μέγ' ἀγρευτῆρσι, πρὸς ἄρκυας ἰθὺς ἱκάνει.
<opp. c. 3.364> Κάπρος ἐνυαλίοις δὲ μέγ' ἔξοχος ἐν θήρεσσιν
<opp. c. 3.365> εὐνὰς μὲν ποθέει πυμάτοις ἐνὶ βένθεσι κρημνῶν,
<opp. c. 3.366> ἔξοχα δὲ στυγέει δοῦπον πολυηχέα θηρῶν.
<opp. c. 3.367> θηλυτέρῃ δ' ἀλίαστος ἐφορμαίνων ἀλάληται
<opp. c. 3.368> καὶ μάλ' ἐρωμανέων σφριγᾷ: κατὰ δ' αὐχένος ὀρθαὶ
<opp. c. 3.369> φρίσσουσι τρίχες, οἶα περισσολόφων πηλήκων,
<opp. c. 3.370> ἀφρὸν ἀποσταλάει δὲ κατὰ χθονός: αὐτὰρ ὀδόντων
<opp. c. 3.371> ἕρκος ἐπικροτέει λευκόχροον ἄσθματι θερμῷ:
<opp. c. 3.372> καὶ χόλος ἀμφὶ γάμοισι πολὺ πλέον ἠέπερ αἰδώς.
<opp. c. 3.373> θηλυτέρη δ' εἴ μίν κεν ὑποπτήξασα μένῃσιν,
<opp. c. 3.374> ἔσβεσε πάντα χόλον, κατὰ δ' εὔνασε θηρὸς ἐρωήν:
<opp. c. 3.375> εἰ δέ κ' ἀνηναμένη φεύγῃ φιλοτήσιον εὐνήν,
<opp. c. 3.376> αὐτίκ' ὀρινόμενος θερμῷ πυρόεντι μύωπι
<opp. c. 3.377> ἢ γάμον ἐξετέλεσσεν ἀνάγκῃ, ἶφι δαμάσσας,
<opp. c. 3.378> ἢ νέκυν ἐν κονίῃσι βάλεν, γενύεσσιν ὀρούσας.
<opp. c. 3.379> ἔστι δέ τις κάπροιο φάτις πέρι λευκὸν ὀδόντα
<opp. c. 3.380> λάθριον ἐντὸς ἔχειν μαλερὴν πυρόεσσαν ἐνιπήν.
<opp. c. 3.381> σῆμα δ' ἐφημερίοισιν ἀριφραδὲς ἐρρίζωται:
<opp. c. 3.382> ὁππότε γὰρ πολύς ὄχλος ἐπήτριμος ἀγρευτήρων
<opp. c. 3.383> σὺν κυσὶν εὐτόλμοισι ποτὶ χθόνα θῆρα βάλωνται,
<opp. c. 3.384> αἰχμῇσιν δολιχῇσιν ἐπασσύτερον δαμάσαντες,
<opp. c. 3.385> δὴ τότ' ἀπ' αὐχένος εἴ τις ἀειράμενος τρίχα λεπτὴν
<opp. c. 3.386> θηρὸς ἔτ' ἀσθμαίνοντος ἐνιχρίμψειεν ὀδόντι,
<opp. c. 3.387> αἶψα μάλα σφαιρηδὸν ἀνέδραμεν αἰθομένη θρίξ.
<opp. c. 3.388> καὶ δ' αὐτοῖσι κύνεσσιν ἐπὶ πλευρῇς ἑκάτερθεν,
<opp. c. 3.389> ἔνθα συὸς γενύων πέλασαν αἴθωνες ὀδόντες,
<opp. c. 3.390> ἴχνια πυρσευθέντα διὰ ῥινοῖο τέτανται.
<opp. c. 3.391> ̔Υστρίγγων δ' οὔπω τι πέλει κατὰ δάσκιον ὕλην
<opp. c. 3.392> ῥίγιον εἰσιδέειν οὔτ' ἀργαλεώτερον ἄλλο:
<opp. c. 3.393> τῶν ἤτοι μέγεθος μὲν ὁποῖα λύκοισι δαφοινοῖς,
<opp. c. 3.394> βαιόν, ὀλιζότερον, κρατερὸν δέμας, ἀμφὶ δὲ ῥινὸς
<opp. c. 3.395> τρηχείαις λασίαισι πέριξ πέφρικεν ἐθείραις,
<opp. c. 3.396> ὁπποίαις θωρήξατ' ἐχίνων αἰόλα φῦλα.
<opp. c. 3.397> ἀλλ' ὅτε μιν σεύωσιν ἀρείονες ἔξοχα θῆρες,
<opp. c. 3.398> δὴ τότ' ἐμήσατο τοῖα: θοὰς ἔφριξεν ἐθείρας
<opp. c. 3.399> καί τ' ὀπίσω νώτοισιν ἀκαχμένον ὠκυπέτῃσιν
<opp. c. 3.400> ἰθὺς ἀκοντίζει μαλερὸν βέλος: ἀμφότερον δὲ
<opp. c. 3.401> φεύγει τ' ἐμμενέως καὶ ἀλευόμενος πολεμίζει.
<opp. c. 3.402> δηθάκις ἔκτεινεν κύνα κάρχαρον: ὧδέ κε φαίης
<opp. c. 3.403> αἰζηὸν τόξων δεδαηκότα τοξεύεσθαι.
<opp. c. 3.404> τοὔνεκεν ὁππότε μιν θηρήτορες ὠπήσωνται,
<opp. c. 3.405> οὔτι κύνας μεθιᾶσι, δόλον δ' ἐπετεκτήναντο,
<opp. c. 3.406> τὸν μετέπειτ' ἐρέω, θηρῶν φόνον ὁππότ' ἀείδω.
<opp. c. 3.407> ἰχνεύμων βαιὸς μέν, ἀτὰρ μεγάλοισιν ὁμοίως
<opp. c. 3.408> μέλπεσθαι θήρεσσι πανάξιος εἵνεκα βουλῆς
<opp. c. 3.409> ἀλκῆς τε κρατερῆς ὑπὸ νηπεδανοῖσι μέλεσσιν.
<opp. c. 3.410> ἦ γάρ τοι κέρδεσσι κατέκτανε διπλόα φῦλα,
<opp. c. 3.411> ἑρπηστῆρας ὄφεις καὶ ἀργαλέους κροκοδείλους,
<opp. c. 3.412> κείνους Νειλῴους, φόνιον γένος: ὁππότε γάρ τις
<opp. c. 3.413> θηρῶν λευγαλέων εὕδῃ τρίστοιχα πετάσσας
<opp. c. 3.414> χείλεα καὶ χάος εὐρὺ καὶ ἄσπετον αἰόλον ἕρκος,
<opp. c. 3.415> δή ῥα τότ' ἰχνεύμων δολίην ἐπὶ μῆτιν ὑφαίνων
<opp. c. 3.416> λοξοῖς ὀφθαλμοῖσιν ἀπείρονα θῆρα δοκεύει,
<opp. c. 3.417> εἰσόκε τοι βαθὺν ὕπνον ἐπὶ φρεσὶ πιστώσηται:
<opp. c. 3.418> αἶψα δ' ἄρ' ἐν ψαμάθοισι καὶ ἐν πηλοῖσιν ἐλυσθεὶς
<opp. c. 3.419> ῥίμφ' ἔθορεν, πυλεῶνα διαπτάμενος θανάτοιο
<opp. c. 3.420> τολμηρῇ κραδίῃ, διὰ δ' εὐρέος ἤλυθε λαιμοῦ.
<opp. c. 3.421> αὐτὰρ ὅ γ' ἐξ ὕπνου βαρυαέος ἔγρετο δειλός,
<opp. c. 3.422> καὶ κακὸν ἐν λαγόνεσσι φέρων τόσον ἀπροτίελπτον,
<opp. c. 3.423> πάντῃ μαινόμενος καὶ ἀμήχανος ἀμφαλάληται,
<opp. c. 3.424> ἄλλοτε μὲν ποτὶ τέρματ' ἰὼν μυχάτου ποταμοῖο,
<opp. c. 3.425> ἄλλοτε δ' αὖ ψαμάθοισι κυλινδόμενος ποτὶ χέρσον,
<opp. c. 3.426> ἄγριον ἀσθμαίνων, στρωφώμενος ἀμφ' ὀδύνῃσιν.
<opp. c. 3.427> αὐτὰρ ὅ γ' οὐκ ἀλέγει, γλυκερῇ δ' ἐπιτέρπετ' ἐδωδῇ:
<opp. c. 3.428> ἥπατι δ' ἄγχι μάλιστα παρήμενος εἰλαπινάζει:
<opp. c. 3.429> ὀψὲ δέ τοι προλιπὼν κενεὸν δέμας ἔκθορε θηρός.
<opp. c. 3.430> ἰχνεῦμον μέγα θαῦμα, μεγασθενές, αἰολόβουλε,
<opp. c. 3.431> ὅσσην τοι κραδίη τόλμαν χάδεν. ὅσσον ὑπέστης,
<opp. c. 3.432> ἀγχίμολον θανάτοιο τεὸν δέμας ἀμφὶς ἐρείσας.
<opp. c. 3.433> ἀσπίδα δ' ἰοφόρον τοίαις ἐδαμάσσατο βουλαῖς.
<opp. c. 3.434> πᾶν δέμας ἐν ψαμάθοισι καλύψατο θῆρα δοκεύων,
<opp. c. 3.435> νόσφι μόνης οὐρῆς τε καὶ ὀφθαλμῶν πυροέντων:
<opp. c. 3.436> οὐρή οἱ δολιχὴ γὰρ ὀφιονέη τε τέτυκται,
<opp. c. 3.437> ἄκροισιν κεφαληδὸν ἐειδομένοισι κορύμβοις,
<opp. c. 3.438> ἄντα μελαινομένη, θηρῶν φολίδεσσιν ὁμοίη.
<opp. c. 3.439> τὴν δ' ὅτε φυσιόωσαν ἔχιν ψολόεσσαν ἴδηται,
<opp. c. 3.440> ἀντία γυρώσας προκαλέσσατο θῆρα δαφοινήν.
<opp. c. 3.441> ἀσπὶς δ' ἰοφόρον πέλας ἀντήειρε κάρηνον,
<opp. c. 3.442> στήθεά τ' εὔρυνε, στυφελόν θ' ὑπέσηρεν ὀδόντα,
<opp. c. 3.443> μαρναμένη γενύεσσιν ἐτώσια λευγαλέῃσιν.
<opp. c. 3.444> ἀλλ' οὐκ ἰχνεύμων τότ' ἀρήϊος ἐν ψαμάθοισι
<opp. c. 3.445> δηθύνει, πικρῶν δὲ θορὼν ἐδράξατο λαιμῶν,
<opp. c. 3.446> δαρδάπτει τε γένυσσιν ἑλισσομένην ἑκάτερθε,
<opp. c. 3.447> καὶ νέκυν αὐτίκ' ἔθηκ' ἀποφώλιον ἐκπτύουσαν
<opp. c. 3.448> πευκεδανὸν θανάτοιο φίλον, ζαμενῆ χόλον, ἰόν.
<opp. c. 3.449> ναὶ μὴν αἰολόβουλος ἐπ' ἀγραύλοισι μάλιστα
<opp. c. 3.450> θηρσὶ πέλει κερδώ, μάλ' ἀρήϊος ἐν πραπίδεσσι:
<opp. c. 3.451> καὶ πινυτὴ ναίει πυμάτοις ἐνὶ φωλειοῖσιν,
<opp. c. 3.452> ἑπταπύλους οἴξασα δόμους τρητάς τε καλιὰς
<opp. c. 3.453> τηλόθ' ἀπ' ἀλλήλων, μή μιν θηρήτορες ἄνδρες
<opp. c. 3.454> ἀμφὶ θύρῃ λοχόωντες ὑπὸ βροχίδεσσιν ἄγωνται:
<opp. c. 3.455> ἀργαλέη γενύεσσι καὶ ἀντία δηρίσασθαι
<opp. c. 3.456> θηρσί τ' ἀρειοτέροισι καὶ ἀγρευτῆρσι κύνεσσιν.
<opp. c. 3.457> εὖτε δὲ χεῖμα πέλει κρυερὸν βόσιός τε χατίζει,
<opp. c. 3.458> γυμναὶ δ' ἡμερίδες περὶ βότρυσιν ἰνδάλλονται,
<opp. c. 3.459> δὴ τότε καὶ θηρᾶν πικρὴν ἐπὶ μῆτιν ὑφαίνει,
<opp. c. 3.460> οἰωνούς τε δόλοισιν ἑλεῖν καί τέκνα λαγωῶν.
<opp. c. 3.461> ἔννεπέ μοι κἀκεῖνα, πολύθροε Μοῦσα λιγεῖα,
<opp. c. 3.462> μικτὰ φύσιν θηρῶν, διχόθεν κεκερασμένα, φῦλα,
<opp. c. 3.463> πόρδαλιν αἰολόνωτον ὁμοῦ ξυνήν τε κάμηλον.
<opp. c. 3.464> Ζεῦ πάτερ, ὅσσα νόησας, ὅς' εἴδεα νῶϊ φύτευσας,
<opp. c. 3.465> ὅσσα βροτῖσιν ὄπασσας, ὅς' εἰναλίοις νεπόδεσσιν.
<opp. c. 3.466> ὅς τόδ' ἐμήσαο πάγχυ καμήλων αἰόλον εἶδος,
<opp. c. 3.467> ἀμφιέσας ῥινοῖσιν ἀναιδέσι πορδαλέοισι
<opp. c. 3.468> φαίδιμον, ἱμερόεν, τιθασὸν γένος ἀνθρώποισι.
<opp. c. 3.469> δειρή οἱ ταναή, στικτὸν δέμας, οὔατα βαιά,
<opp. c. 3.470> ψιλὸν ὕπερθε κάρη, δολιχοὶ πόδες, εὐρέα ταρσά,
<opp. c. 3.471> κώλων δ' οὐκ ἴσα μέτρα, πόδες τ' οὐ πάμπαν ὁμοῖοι,
<opp. c. 3.472> ἀλλ' οἱ πρόσθεν ἔασιν ἀρείονες, ὑστάτιοι δὲ
<opp. c. 3.473> πολλὸν ὀλιζότεροι, κατά τ' ὀκλάζουσιν ὁμοῖοι.
<opp. c. 3.474> ἐκ δὲ μέσης κεφαλῆς δίδυμον κέρας ἰθὺς ὀρούει,
<opp. c. 3.475> οὔ τι κέρας κερόεν, παρὰ δ' οὔατα μεσσόθι κόρσης
<opp. c. 3.476> ἀβληχραὶ κροτάφοισιν ἐπαντέλλουσι κεραῖαι:
<opp. c. 3.477> ἄρκιον, ὡς ἐλάφοιο, τέρεν στόμα, λεπταλέοι τε
<opp. c. 3.478> ἐντὸς ἐρηρέδαται γαλακόχροες ἀμφὶς ὀδόντες:
<opp. c. 3.479> αἴγλην παμφανόωσαν ἀπαστράπτουσιν ὀπωπαί.
<opp. c. 3.480> οὐρὴ δ' αὖτ' ἐλαχεῖα, θοαῖς ἅτε δορκαλίδεσσιν,
<opp. c. 3.481> ἄκραισιν μετόπισθε μελαινομένῃσιν ἐθείραις.
<opp. c. 3.482> ναὶ μὴν ἄλλο γένεθλον ἐμοῖς ἴδον ὀφθαλμοῖσιν
<opp. c. 3.483> ἀμφίδυμον, μέγα θαῦμα, μετὰ στρουθοῖο κάμηλον:
<opp. c. 3.484> τὴν ἔμπης κούφοις μεταρίθμιον οἰωνοῖσι
<opp. c. 3.485> καὶ πτερόεσσαν ἐοῦσαν ἐμαὶ μέλψουσιν ἀοιδαί,
<opp. c. 3.486> οὕνεκεν ἡμετέρης μιν ἕλεν νόμος αἰόλος ἄγρης.
<opp. c. 3.487> οὔτε γὰρ ὀρνίθων σφε δαμάσσατο δήϊος ἰξός,
<opp. c. 3.488> οὔτε διηερίην δόνακες πατέοντες ἀταρπόν.
<opp. c. 3.489> ἀλλ' ἵπποι σκύλακές τε θοοὶ καὶ ἀείδελα δεσμά.
<opp. c. 3.490> τῆς ἤτοι μέγεθος μὲν ὑπέρβιον, ὅσσον ὕπερθε
<opp. c. 3.491> νώτοις εὐρυτάτοισι φέρειν νεοθηλέα κοῦρον:
<opp. c. 3.492> καὶ πόδες ὑψιτενεῖς, ἴκελοι νωθροῖσι καμήλοις,
<opp. c. 3.493> ὁπποῖον θαμινῇσιν ἀρηράμενοι φολίδεσσι
<opp. c. 3.494> σκληρῇς ἄχρι διπλῆς ἐπιγουνίδος: ὕψι δ' ἀείρει
<opp. c. 3.495> βαιὴν μὲν κεφαλήν, πολλὴν δὲ τανύτριχα δειρὴν
<opp. c. 3.496> κυανέην: κείνῃσι πολὺ πτερόν: οὐ μὲν ὕπερθεν
<opp. c. 3.497> ἠέρος ὑψιπόροισιν ἐπιπλώουσι κελεύθοις,
<opp. c. 3.498> ἀλλ' ἔμπης θείειν ποσσὶ κραιπνοὶ τελέθουσαι
<opp. c. 3.499> αὐτοῖσιν φορέουσιν ἴσον τάχος οἰωνοῖσιν.
<opp. c. 3.500> οὐδὲ μὲν ὀρνίθεσσιν ὁμοίϊος ἀμβαδὸν εὐνή,
<opp. c. 3.501> Βάκτριον οἷα δὲ φῦλον ἔχουσιν ἀπόστροφα λέκτρα:
<opp. c. 3.502> τίκτει δ' ἄπλετον ᾠόν, ὅσον χαδέειν τόσον ὄρνιν,
<opp. c. 3.503> κυκλόσε λαϊνέοις θωρησσόμενον κελύφεσσι.
<opp. c. 3.504> πτῶκας ἀείδωμεν, θήρης ἐρίδωπον ὀπώρην.
<opp. c. 3.505> σῶμα πέλει τυτθόν, λάσιον, δολιχώτατον οὖας,
<opp. c. 3.506> βαιὸν ὕπερθε κάρη, βαιοὶ πόδες, οὐκ ἴσα κῶλα:
<opp. c. 3.507> χροιὴν δ' ἀμφιέσαντ' ἀνομοίϊον: οἱ μὲν ἔασι
<opp. c. 3.508> κυάνεοι δνοφεροί τε μελάμβωλον κατ' ἄρουραν,
<opp. c. 3.509> ξανθοὶ δ' αὖθ' ἕτεροι πεδίων ἐπὶ μιλτοπαρῄων:
<opp. c. 3.510> αὐτὰρ ἐρίγληνοι χαροπὸν στράπτουσιν ὀπωπαὶ
<opp. c. 3.511> κανθὸν ἀγρυπνίῃ κεκορυθμένον: οὔποτε γὰρ δὴ
<opp. c. 3.512> ὕπνον ἐπὶ βλεφάροισιν ἀποβρίξαντες ἕλοντο,
<opp. c. 3.513> δειδιότες θηρῶν τε βίην μερόπων τε θοὸν κῆρ:
<opp. c. 3.514> νυκτὶ δέ τ' ἐγρήσσουσι καὶ ἐς φιλότητα μέλονται:
<opp. c. 3.515> νωλεμὲς ἱμείρουσι γάμων, ἔτι δ' ἔγκυοι οὖσαι
<opp. c. 3.516> οὔποτ' ἀναίνονται πόσιος πολύθουρον ἐρωήν,
<opp. c. 3.517> οὐδ' ὅτε γαστρὶ φέρωσι πολύσπορον ὠκὺν ὀϊστόν:
<opp. c. 3.518> ἔξοχα γὰρ τόδε φῦλον, ὅς' ἄπλετος ἔτραφεν αἶα,
<opp. c. 3.519> πουλυγόνον τελέθει: τὸ μὲν ἄρ ποθι νηδύος ἐκτὸς
<opp. c. 3.520> ἔμβρυον ἐκθρώσκει τετελεσμένον, ἄλλο δ' ἔσωθεν
<opp. c. 3.521> νόσφι τριχὸς φορέει, τὸ δ' ἄρ' ἡμιτέλεστον ἀέξει,
<opp. c. 3.522> ἄλλο δ' ἄναρθρον ἔχει θορόεν βρέφος ὠπήσασθαι:
<opp. c. 3.523> ἑξείης τίκτει δέ, καὶ οὔποτε θῆλυς ἀναιδὴς
<opp. c. 3.524> λήθετο μαχλοσύνης: τελέει δ' ὅσα θυμὸς ἀνώγει,
<opp. c. 3.525> οὐδ' αὐταῖς ὠδῖσιν ἀνηναμένη Κυθέρειαν.
