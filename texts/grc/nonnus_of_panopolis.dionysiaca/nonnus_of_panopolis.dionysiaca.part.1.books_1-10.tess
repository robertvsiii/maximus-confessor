<nonn. d. 1.1> εἰπέ, θεά, Κρονίδαο διάκτορον αἴθοπος αὐγῆς,
<nonn. d. 1.2> νυμφιδίῳ σπινθῆρι μογοστόκον ἄσθμα κεραυνοῦ,
<nonn. d. 1.3> καὶ στεροπὴν Σεμέλης θαλαμηπόλον: εἰπὲ δὲ φύτλην
<nonn. d. 1.4> Βάκχου δισσοτόκοιο, τὸν ἐκ πυρὸς ὑγρὸν ἀείρας
<nonn. d. 1.5> Ζεὺς βρέφος ἡμιτέλεστον ἀμαιεύτοιο τεκούσης,
<nonn. d. 1.6> φειδομέναις παλάμῃσι τομὴν μηροῖο χαράξας,
<nonn. d. 1.7> ἄρσενι γαστρὶ λόχευσε, πατὴρ καὶ πότνια μήτηρ,
<nonn. d. 1.8> εὖ εἰδὼς τόκον ἄλλον, ἐπεὶ γονόεντι καρήνῳ,
<nonn. d. 1.9> ἄσπορον ὄγκον ἄπιστον ἔχων ἐγκύμονι κόρσῃ,
<nonn. d. 1.10> τεύχεσιν ἀστράπτουσαν ἀνηκόντιζεν ̓Αθήνην.
<nonn. d. 1.11> ἄξατέ μοι νάρθηκα, τινάξατε κύμβαλα, Μοῦσαι,
<nonn. d. 1.12> καὶ παλάμῃ δότε θύρσον ἀειδομένου Διονύσου:
<nonn. d. 1.13> ἀλλὰ χοροῦ ψαύοντα, Φάρῳ παρὰ γείτονι νήσῳ,
<nonn. d. 1.14> στήσατέ μοι Πρωτῆα πολύτροπον, ὄφρα φανείη
<nonn. d. 1.15> ποικίλον εἶδος ἔχων, ὅτι ποικίλον ὕμνον ἀράσσω:
<nonn. d. 1.16> εἰ γὰρ ἐφερπύσσειε δράκων κυκλούμενος ὁλκῷ,
<nonn. d. 1.17> μέλψω θεῖον ἄεθλον, ὅπως κισσώδεϊ θύρσῳ
<nonn. d. 1.18> φρικτὰ δρακοντοκόμων ἐδαΐζετο φῦλα Γιγάντων:
<nonn. d. 1.19> εἰ δὲ λέων φρίξειεν ἐπαυχενίην τρίχα σείων,
<nonn. d. 1.20> Βάκχον ἀνευάξω βλοσυρῆς ἐπὶ πήχεϊ ̔Ρείης
<nonn. d. 1.21> μαζὸν ὑποκλέπτοντα λεοντοβότοιο θεαίνης:
<nonn. d. 1.22> εἰ δὲ θυελλήεντι μετάρσιος ἅλματι ταρσῶν
<nonn. d. 1.23> πόρδαλις ἀίξῃ πολυδαίδαλον εἶδος ἀμείβων,
<nonn. d. 1.24> ὑμνήσω Διὸς υἷα, πόθεν γένος ἔκτανεν ̓Ινδῶν
<nonn. d. 1.25> πορδαλίων ὀχέεσσι καθιππεύσας ἐλεφάντων:
<nonn. d. 1.26> εἰ δέμας ἰσάζοιτο τύπῳ συός, υἷα Θυώνης
<nonn. d. 1.27> ἀείσω ποθέοντα συοκτόνον εὔγαμον Αὔρην,
<nonn. d. 1.28> ὀψιγόνου τριτάτοιο Κυβηλίδα μητέρα Βάκχου:
<nonn. d. 1.29> εἰ δὲ πέλοι μιμηλὸν ὕδωρ, Διόνυσον ἀείσω
<nonn. d. 1.30> κόλπον ἁλὸς δύνοντα κορυσσομένοιο Λυκούργου:
<nonn. d. 1.31> εἰ φυτὸν αἰθύσσοιτο νόθον ψιθύρισμα τιταίνων,
<nonn. d. 1.32> μνήσομαι ̓Ικαρίοιο, πόθεν παρὰ θυιάδι ληνῷ
<nonn. d. 1.33> βότρυς ἁμιλλητῆρι ποδῶν ἐθλίβετο ταρσῷ.
<nonn. d. 1.34> ̓́Αξατέ μοι νάρθηκα, Μιμαλλόνες, ὠμαδίην δὲ
<nonn. d. 1.35> νεβρίδα ποικιλόνωτον ἐθήμονος ἀντὶ χιτῶνος
<nonn. d. 1.36> σφίγξατέ μοι στέρνοισι, Μαρωνίδος ἔμπλεον ὀδμῆς
<nonn. d. 1.37> νεκταρέης, βυθίῃ δὲ παρ' Εἰδοθέῃ καὶ ̔Ομήρῳ
<nonn. d. 1.38> φωκάων βαρὺ δέρμα φυλασσέσθω Μενελάῳ.
<nonn. d. 1.39> εὔιά μοι δότε ῥόπτρα καὶ αἰγίδας, ἡδυμελῆ δὲ
<nonn. d. 1.40> ἄλλῳ δίθροον αὐλὸν ὀπάσσατε, μὴ καὶ ὀρίνω
<nonn. d. 1.41> Φοῖβον ἐμόν: δονάκων γὰρ ἀναίνεται ἔμπνοον ἠχώ,
<nonn. d. 1.42> ἐξ ὅτε Μαρσύαο θεημάχον αὐλὸν ἐλέγξας
<nonn. d. 1.43> δέρμα παρῃώρησε φυτῷ κολπούμενον αὔραις,
<nonn. d. 1.44> γυμνώσας ὅλα γυῖα λιπορρίνοιο νομῆος.
<nonn. d. 1.45> ἀλλά, θεά, μαστῆρος ἀλήμονος ἄρχεο Κάδμου.
<nonn. d. 1.46> Σιδονίης ποτὲ ταῦρος ἐπ' ᾐόνος ὑψίκερως Ζεὺς
<nonn. d. 1.47> ἱμερόεν μύκημα νόθῳ μιμήσατο λαιμῷ
<nonn. d. 1.48> καὶ γλυκὺν εἶχε μύωπα: μετοχμάζων δὲ γυναῖκα,
<nonn. d. 1.49> κυκλώσας παλάμας περὶ, γαστέρα δίζυγι δεσμῷ,
<nonn. d. 1.50> βαιὸς ̓́Ερως κούφιζε, καὶ ἐγγύθεν ὑγροπόρος βοῦς
<nonn. d. 1.51> κυρτὸν ὑποστορέσας λοφίην ἐπιβήτορι κούρῃ,
<nonn. d. 1.52> δόχμιος ὀκλάζων, κεχαλασμένα νῶτα τιταίνων,
<nonn. d. 1.53> Εὐρώπην ἀνάειρε: διεσσυμένοιο δὲ ταύρου
<nonn. d. 1.54> πλωτὸς ὄνυξ ἐχάραξε βατῆς ἁλὸς ἄψοφον ὕδωρ
<nonn. d. 1.55> ἴχνεσι φειδομένοισιν: ὑπὲρ πόντοιο δὲ κούρη
<nonn. d. 1.56> δείματι παλλομένη βοέῳ ναυτίλλετο νώτῳ
<nonn. d. 1.57> ἀστεμφὴς ἀδίαντος: ἰδὼν δέ μιν ἦ τάχα φαίης
<nonn. d. 1.58> ἢ Θέτιν ἢ Γαλάτειαν ἢ εὐνέτιν ἐννοσιγαίου
<nonn. d. 1.59> ἢ λοφίῃ Τρίτωνος ἐφεζομένην ̓Αφροδίτην:
<nonn. d. 1.60> καὶ πλόον εἰλιπόδην ἐπεθάμβεε κυανοχαίτης,
<nonn. d. 1.61> τρίτων δ' ἠπεροπῆα Διὸς μυκηθμὸν ἀκούων
<nonn. d. 1.62> ἀντίτυπον Κρονίωνι μέλος μυκήσατο κόχλῳ
<nonn. d. 1.63> ἀείδων ὑμέναιον: ἀειρομένην δὲ γυναῖκα
<nonn. d. 1.64> θαῦμα φόβῳ κεράσας ἐπεδείκνυε Δωρίδι Νηρεύς,
<nonn. d. 1.65> ξεῖνον ἰδὼν πλωτῆρα κερασφόρον: ἀκροβαφῆ δὲ
<nonn. d. 1.66> ὁλκάδα ταῦρον ἔχουσα βοοστόλος ἔπλεε νύμφη,
<nonn. d. 1.67> καὶ διερῆς τρομέουσα μετάρσιον ἅλμα πορείης
<nonn. d. 1.68> πηδάλιον κέρας ἔσχε, καὶ ̔́Ιμερος ἔπλετο ναύτης.
<nonn. d. 1.69> καὶ δολόεις Βορέης γαμίῃ δεδονημένον αὔρῃ
<nonn. d. 1.70> φᾶρος ὅλον κόλπωσε δυσίμερος, ἀμφοτέρῳ δὲ
<nonn. d. 1.71> ζῆλον ὑποκλέπτων ἐπεσύρισεν ὄμφακι μαζῷ.
<nonn. d. 1.72> ὡς δ' ὅτε Νηρεΐδων τις, ὑπερκύψασα θαλάσσης,
<nonn. d. 1.73> ἑζομένη δελφῖνι χυτὴν ἀνέκοπτε γαλήνην,
<nonn. d. 1.74> καί οἱ ἀειρομένης ἐλελίζετο μυδαλέη χεὶρ
<nonn. d. 1.75> νηχομένης μίμημα, φέρων δέ μιν ἄβροχον ἅλμης
<nonn. d. 1.76> ἡμιφανὴς πεφόρητο δι' ὕδατος ὑγρὸς ὁδίτης,
<nonn. d. 1.77> κυρτώσας ἑὰ νῶτα, διερπύζουσα δὲ πόντου
<nonn. d. 1.78> δίπτυχος ἄκρα κέλευθα κατέγραφεν ἰχθύος οὐρή:
<nonn. d. 1.79> ὣς ὅ γε νῶτον ἄειρε: τιταινομένοιο δὲ ταύρου
<nonn. d. 1.80> βουκόλος αὐχένα δοῦλον ̓́Ερως ἐπεμάστιε κεστῷ,
<nonn. d. 1.81> καὶ νομίην ἅτε ῥάβδον ἐπωμίδι τόξον ἀείρων
<nonn. d. 1.82> Κυπριδίῃ ποίμαινε καλαύροπι νυμφίον ̔́Ηρης
<nonn. d. 1.83> εἰς νομὸν ὑγρὸν ἄγων Ποσιδήιον: αἰδομένη δὲ
<nonn. d. 1.84> παρθενίην πόρφυρε παρηίδα Παλλὰς ἀμήτωρ
<nonn. d. 1.85> ἡνίοχον Κρονίωνος ὀπιπεύουσα γυναῖκα.
<nonn. d. 1.86> καὶ Διὸς ὑδατόεντι διεσσυμένου πόρον ὁλκῷ
<nonn. d. 1.87> οὐ πόθον ἔσβεσε πόντος, ὅτι βρυχίην ̓Αφροδίτην
<nonn. d. 1.88> οὐρανίης ὤδινεν ἀπ' αὔλακος ἔγκυον ὕδωρ:
<nonn. d. 1.89> καὶ βοὸς ἀφλοίσβοιο κυβερνήτειρα πορείης
<nonn. d. 1.90> κούρη φόρτος ἔην καὶ ναυτίλος. εἰσορόων δὲ
<nonn. d. 1.91> μιμηλὴν ταχύγουνον ἐχέφρονα νῆα θαλάσσης
<nonn. d. 1.92> τοῖον ἔπος περίφοιτος ̓Αχαιικὸς ἴαχε ναύτης:
<nonn. d. 1.93> “̓Οφθαλμοί, τί τὸ θαῦμα; πόθεν ποσὶ κύματα τέμνων
<nonn. d. 1.94> νήχεται ἀτρυγέτοιο δι' ὕδατος ἀγρονόμος βοῦς;
<nonn. d. 1.95> μὴ πλωτὴν Κρονίδης τελέει χθόνα; μὴ διὰ πόντου
<nonn. d. 1.96> ὑγρὸς ἁλιβρέκτοιο χαράσσεται ὁλκὸς ἁμάξης;
<nonn. d. 1.97> παπταίνω κατὰ κῦμα νόθον πλόον: ἦ ῥα Σελήνη
<nonn. d. 1.98> ἄζυγα ταῦρον ἔχουσα μετ' αἰθέρα πόντον ὁδεύει,
<nonn. d. 1.99> ἀλλὰ Θέτις βυθίη διερὸν δρόμον ἡνιοχεύει;
<nonn. d. 1.100> οὐ βοῒ χερσαίῳ τύπον εἴκελον εἰνάλιος βοῦς
<nonn. d. 1.101> ἔλλαχεν—ἰχθυόεν γὰρ ἔχει δέμας—, ἀντὶ δὲ γυμνῆς
<nonn. d. 1.102> ἀλλοφανὴς ἀχάλινον ἐν ὕδασι πεζὸν ὁδίτην
<nonn. d. 1.103> Νηρεῒς ἑλκεσίπεπλος ἀήθεα ταῦρον ἐλαύνει.
<nonn. d. 1.104> εἰ πέλε Δημήτηρ σταχυηκόμος, ὑγροπόρῳ δὲ
<nonn. d. 1.105> γλαυκὰ διασχίζει βοέῳ ποδὶ νῶτα θαλάσσης,
<nonn. d. 1.106> καὶ σὺ βυθοῦ μετὰ κῦμα, Ποσειδάων, μετανάστης
<nonn. d. 1.107> γαίης δίψια νῶτα μετέρχεο πεζὸς ἀροτρεύς,
<nonn. d. 1.108> νηὶ θαλασσαίῃ Δημήτερος αὔλακα τέμνων,
<nonn. d. 1.109> χερσαίοις ἀνέμοισι βατὸν πλόον ἐν χθονὶ τεύχων.
<nonn. d. 1.110> ταῦρε, παρεπλάγχθης μετανάστιος: οὐ πέλε Νηρεὺς
<nonn. d. 1.111> βουκόλος, οὐ Πρωτεὺς ἀρότης, οὐ Γλαῦκος ἁλωεύς,
<nonn. d. 1.112> οὐχ ἕλος, οὐ λειμῶνες ἐν οἴδμασιν, ἀλλὰ θαλάσσῃ
<nonn. d. 1.113> ἀτρυγέτῳ πλώοντες ἀνήροτα ναύλοχον ὕδωρ
<nonn. d. 1.114> πηδαλίῳ τέμνουσι καὶ οὐ σχίζουσι σιδήρῳ:
<nonn. d. 1.115> αὔλακας οὐ σπείρουσιν ὀπάονες ἐννοσιγαίου,
<nonn. d. 1.116> ἀλλὰ φυτὸν πόντοιο πέλει βρύα καὶ σπόρος ὕδωρ,
<nonn. d. 1.117> ναυτίλος ἀγρονόμος, πλόος αὔλακες, ὁλκὰς ἐχέτλη.
<nonn. d. 1.118> ἀλλὰ πόθεν μεθέπεις τινὰ παρθένον; ἦ ῥα καὶ αὐτοὶ
<nonn. d. 1.119> ταῦροι ἐρωμανέοντες ἀφαρπάζουσι γυναῖκας;
<nonn. d. 1.120> ἦ ῥα Ποσειδάων ἀπατήλιος ἥρπασε κούρην
<nonn. d. 1.121> ταυρείην κερόεσσαν ἔχων ποταμηίδα μορφήν;
<nonn. d. 1.122> μὴ δόλον ἄλλον ὕφηνε πάλιν μετὰ δέμνια Τυροῦς,
<nonn. d. 1.123> ὡς καὶ χθιζὰ τέλεσσεν, ὅθ' ὑδατόεις παρακοίτης
<nonn. d. 1.124> χεύμασι μιμηλοῖσι νόθος κελάρυζεν ̓Ενιπεύς;”
<nonn. d. 1.125> τοῖον ἔπος περόων ̔Ελλήνιος ἔννεπε ναύτης
<nonn. d. 1.126> θαμβαλέος. βοέους δὲ γάμους μαντεύσατο κούρη,
<nonn. d. 1.127> καὶ πλοκάμους τίλλουσα γοήμονα ῥῆξεν ἰωήν:
<nonn. d. 1.128> “Κωφὸν ὕδωρ, ῥηγμῖνες ἀναυδέες, εἴπατε ταύρῳ,
<nonn. d. 1.129> εἰ βόες εἰσαΐουσιν: ̔ἀμείλιχε, φείδεο κούρης. ̓
<nonn. d. 1.130> εἴπατέ μοι, ῥηγμῖνες, ἐμῷ φιλόπαιδι τοκῆι
<nonn. d. 1.131> Εὐρώπην λιπόπατριν ἐφεζομένην τινὶ ταύρῳ
<nonn. d. 1.132> ἅρπαγι καὶ πλωτῆρι καί, ὡς δοκέω, παρακοίτῃ.
<nonn. d. 1.133> μητέρι βόστρυχα ταῦτα κομίσσατε, κυκλάδες αὖραι.
<nonn. d. 1.134> ναί, λίτομαι, Βορέης, ὡς ἥρπασας ̓Ατθίδα νύμφην,
<nonn. d. 1.135> δέξό με σαῖς πτερύγεσσι μετάρσιον: ἴσχεο, φωνή,
<nonn. d. 1.136> μὴ Βορέην μετὰ ταῦρον ἐρωμανέοντα νοήσω.”
<nonn. d. 1.137> ὣς φαμένη ῥαχίῃσι βοὸς πορθμεύετο κούρη:
<nonn. d. 1.138> Κάδμος ὅθεν περίφοιτος ἀπὸ χθονὸς εἰς χθόνα βαίνων
<nonn. d. 1.139> ἄστατα νυμφοκόμοιο μετήιεν ἴχνια ταύρου.
<nonn. d. 1.140> ἦλθε καὶ εἰς ̓Αρίμων φόνιον σπέος, εὖτε κολῶναι
<nonn. d. 1.141> φοιτάδες ἀρρήκτοιο πύλας ἤρασσον ̓Ολύμπου,
<nonn. d. 1.142> εὖτε θεοὶ πτερόεντες ἀχείμονος ὑψόθι Νείλου
<nonn. d. 1.143> ὀρνίθων ἀκίχητον ἐμιμήσαντο πορείην
<nonn. d. 1.144> ἠερίῳ ξένον ἴχνος ἐρετμώσαντες ἀήτῃ,
<nonn. d. 1.145> καὶ πόλος ἑπτάζωνος ἱμάσσετο: καὶ γὰρ ἐς εὐνὴν
<nonn. d. 1.146> Πλουτοῦς Ζεὺς Κρονίδης πεφορημένος, ὄφρα φυτεύσῃ
<nonn. d. 1.147> Τάνταλον οὐρανίων ἀεσίφρονα φῶρα κυπέλλων,
<nonn. d. 1.148> αἰθέρος ἔντεα θῆκε μυχῷ κεκαλυμμένα πέτρης
<nonn. d. 1.149> καὶ στεροπὴν ἔκρυψεν: ὑπωροφίων δὲ κεραυνῶν
<nonn. d. 1.150> καπνὸν ἐρευγομένων ἐμελαίνετο λευκὰς ἐρίπνη,
<nonn. d. 1.151> καὶ κρυφίῳ σπινθῆρι πυριγλώχινος ὀιστοῦ
<nonn. d. 1.152> πηγαὶ ἐθερμαίνοντο, χαραδραίων δὲ ῥεέθρων
<nonn. d. 1.153> Μυγδονὶς ἀφριόωσα φάραγξ ἐπεβόμβεεν ἀτμῷ.
<nonn. d. 1.154> καὶ παλάμας τανύσας ὑπὸ νεύματι μητρὸς ̓Αρούρης
<nonn. d. 1.155> ὅπλα Διὸς νιφόεντα Κίλιξ ἔκλεψε Τυφωεύς,
<nonn. d. 1.156> ὅπλα πυρός: πετάσας δὲ βαρυσμαράγων στίχα λαιμῶν
<nonn. d. 1.157> παντοίην ἀλάλαζεν ὁμοφθόγγων ὄπα θηρῶν:
<nonn. d. 1.158> συμφυέες δὲ δράκοντες ἐπερρώοντο προσώπῳ
<nonn. d. 1.159> πορδαλίων, βλοσυρὰς δὲ κόμας λιχμῶντο λεόντων,
<nonn. d. 1.160> καὶ βοέας σπειρηδὸν ἐμιτρώσαντο κεραίας
<nonn. d. 1.161> οὐραίαις ἑλίκεσσι, τανυγλώσσων δὲ γενείων
<nonn. d. 1.162> ἰὸν ἀκοντιστῆρα συῶν ἐπεμίγνυον ἀφρῷ.
<nonn. d. 1.163> ἔντεα δὲ Κρονίδαο τιθεὶς ὑπὸ φωλάδα πέτρην
<nonn. d. 1.164> ἠλιβάτων ἐτίταινεν ἐς αἰθέρα λήια χειρῶν:
<nonn. d. 1.165> εὐπαλάμῳ δὲ φάλαγγι περὶ σφυρὸν ἄκρον ̓Ολύμπου
<nonn. d. 1.166> τῇ μὲν ἐπισφίγγων Κυνοσουρίδα, τῇ δὲ πιέζων
<nonn. d. 1.167> ἄξονι κεκλιμένης λοφίην ἀνεσείρασεν ̓́Αρκτου
<nonn. d. 1.168> Παρρασίης, ἑτέρῃ δὲ λαβὼν ἀνέκοψε Βοώτην,
<nonn. d. 1.169> ἄλλῃ Φωσφόρον εἷλκε, μάτην δ' ὑπὸ κυκλάδι νύσσῃ
<nonn. d. 1.170> πρώιος αἰθερίης ἐπεσύρισεν ἦχος ἱμάσθλης:
<nonn. d. 1.171> εἴρυσεν ἠριγένειαν, ἐρυκομένοιο δὲ Ταύρου
<nonn. d. 1.172> ἄχρονος ἡμιτέλεστος ἐλώφεεν ἱππότις ̔́Ωρη:
<nonn. d. 1.173> καὶ σκιεροῖς πλοκάμοισιν ἐχιδνοκόμων κεφαλάων
<nonn. d. 1.174> ἀχλύι φέγγος ἔην κεκερασμένον, ἠματίη δὲ
<nonn. d. 1.175> ἠελίῳ σελάγιζε συναντέλλουσα Σελήνη.
<nonn. d. 1.176> οὐδὲ Γίγας ἀπέληγε: παλιννόστῳ δὲ πορείῃ
<nonn. d. 1.177> εἰς Νότον ἐκ Βορέαο, λιπὼν πόλον εἰς πόλον ἔστη:
<nonn. d. 1.178> καὶ δολιχῇ παλάμῃ δεδραγμένος ̔Ηνιοχῆος
<nonn. d. 1.179> νῶτα χαλαζήεντος ἐμάστιεν Αἰγοκερῆος,
<nonn. d. 1.180> καὶ διδύμους ἐπὶ πόντον ἀπ' αἰθέρος ̓Ιχθύας ἕλκων
<nonn. d. 1.181> κριὸν ἀνεστυφέλιξε, μεσόμφαλον ἄστρον ̓Ολύμπου,
<nonn. d. 1.182> γείτονος εἰαρινοῖο πυραυγέος ὑψόθι κύκλου
<nonn. d. 1.183> ἀμφιταλαντεύοντος ἰσόζυγον ἦμαρ ὀμίχλῃ.
<nonn. d. 1.184> ὁλκαίοις δὲ πόδεσσιν ἀνῃώρητο Τυφωεὺς
<nonn. d. 1.185> ἀγχινεφής: πετάσας δὲ πολυσπερὲς ἔθνος ἀγοστῶν
<nonn. d. 1.186> αἰθέρος ἀννεφέλοιο κατέσκεπεν ἄργυφον αἴγλην
<nonn. d. 1.187> αἰθύσσων ὀφίων σκολιὸν στρατόν: ὧν ὁ μὲν αὐτῶν
<nonn. d. 1.188> ὄρθιος ἀξονίοιο διέτρεχεν ἄντυγα κύκλου,
<nonn. d. 1.189> οὐρανίου δὲ Δράκοντος ἐπεσκίρτησεν ἀκάνθῃ
<nonn. d. 1.190> ̓́Αρεα συρίζων: ὁ δὲ Κηφέος ἐγγύθι κούρης
<nonn. d. 1.191> ἀστραίαις παλάμῃσιν ἰσόζυγα κύκλον ἑλίξας
<nonn. d. 1.192> δέσμιον ̓Ανδρομέδην ἑτέρῳ σφηκώσατο δεσμῷ
<nonn. d. 1.193> λοξὸς ὑπὸ σπείρῃσιν: ὁ δὲ γλωχῖνι κεραίης
<nonn. d. 1.194> ἰσοτύπου ταύροιο δράκων κυκλοῦτο κεράστης,
<nonn. d. 1.195> οἰστρήσας ἑλικηδὸν ὑπὲρ βοέοιο μετώπου
<nonn. d. 1.196> ἀντιτύπους ̔Υάδας, κεραῆς ἴνδαλμα Σελήνης,
<nonn. d. 1.197> οἰγομέναις γενύεσσιν: ὁμοπλεκέων δὲ δρακόντων
<nonn. d. 1.198> ἰοβόλοι τελαμῶνες ἐμιτρώσαντο Βοώτην:
<nonn. d. 1.199> καὶ θρασὺς ἄλλος ὄρουσεν, ἰδὼν ̓́Οφιν ἄλλον ̓Ολύμπου,
<nonn. d. 1.200> πῆχυν ἐχιδνήεντα περισκαίρων ̓Οφιούχου,
<nonn. d. 1.201> καὶ στεφάνῳ στέφος ἄλλο περιπλέξας ̓Αριάδνης,
<nonn. d. 1.202> αὐχένα κυρτώσας, ἐλελίζετο γαστέρος ὁλκῷ.
<nonn. d. 1.203> καὶ Ζεφύρου ζωστῆρα καὶ ἀντιπόρου πτερὸν Εὔρου
<nonn. d. 1.204> αἰθύσσων πολύπηχυς ἐπεστρωφᾶτο Τυφωεὺς
<nonn. d. 1.205> νύσσαν ἐς ἀμφοτέρην, μετὰ Φωσφόρον ̔́Εσπερον ἕλκων
<nonn. d. 1.206> καὶ λόφον ̓Ατλάντειον. ἐνὶ βρυόεντι δὲ κόλπῳ
<nonn. d. 1.207> πολλάκι συμμάρψας Ποσιδήιον ἅρμα θαλάσσης
<nonn. d. 1.208> εἰς χθόνα βυσσόθεν εἷλκεν: ἁλιβρέκτων δὲ κομάων
<nonn. d. 1.209> αὖ ἐρύσας στατὸν ἵππον ὑποβρυχίης παρὰ φάτνης
<nonn. d. 1.210> οὐρανίην ἔρριψεν ἐς ἄντυγα πῶλον ἀλήτην
<nonn. d. 1.211> αἰχμάζων ἐς ̓́Ολυμπον: ἱμασσομένοιο δὲ δίφρου
<nonn. d. 1.212> ἠελίου χρεμέτιζον ὑπὸ ζυγὰ κυκλάδες ἵπποι:
<nonn. d. 1.213> πολλάκι δ' ἀγραύλοιο πεπαυμένον ἱστοβοῆος
<nonn. d. 1.214> ταῦρον ἀπειλητῆρι μεμυκότα πήχεϊ σείων
<nonn. d. 1.215> ἰσοφυὲς μίμημα κατηκόντιζε Σελήνης,
<nonn. d. 1.216> καὶ δρόμον ἐστήριξεν: ἀνακρούσας δὲ χαλινῷ
<nonn. d. 1.217> ταύρων λευκὰ λέπαδνα κατερροίζησε θεαίνης,
<nonn. d. 1.218> λοίγιον ἰοβόλοιο χέων συριγμὸν ἐχίδνης.
<nonn. d. 1.219> οὐδὲ κορυσσομένῳ Τιτηνιὰς εἴκαθε Μήνη:
<nonn. d. 1.220> μαρναμένη δὲ Γίγαντος ὁμοκραίροισι καρήνοις
<nonn. d. 1.221> ταυρείης ἐχάραξε φαεσφόρα κύκλα κεραίης:
<nonn. d. 1.222> καὶ βόες αἰγλήεντες ἐμυκήσαντο Σελήνης
<nonn. d. 1.223> χάσμα Τυφαονίοιο τεθηπότες ἀνθερεῶνος.
<nonn. d. 1.224> ἀστραίας δὲ φάλαγγας ἀταρβέες ὥπλισαν ̔͂Ωραι.
<nonn. d. 1.225> καὶ στίχες οὐρανίων ̔Ελίκων νωμήτορι κύκλῳ
<nonn. d. 1.226> εἰς ἐνοπὴν σελάγιζον: ἐπερροίζησε δὲ πυρσῷ
<nonn. d. 1.227> αἰθέρα βακχεύων στρατὸς αἰόλος, οἵ τε Βορῆα,
<nonn. d. 1.228> καὶ Λιβὸς ἕσπερα νῶτα, καὶ οἳ λάχον ἄντυγας Εὔρου,
<nonn. d. 1.229> καὶ Νοτίους ἀγκῶνας: ὁμοζήλῳ δὲ κυδοιμῷ
<nonn. d. 1.230> ἀπλανέων ἀτίνακτος ἀπεπλάγχθη χορὸς ἄστρων,
<nonn. d. 1.231> ἀντιπόρους δ' ἐκίχησαν ἀλήμονας: ἔβρεμε δ' ἠχῇ
<nonn. d. 1.232> οὐρανίῳ κενεῶνι πεπαρμένος ὄρθιος ἄξων
<nonn. d. 1.233> μεσσοπαγής: ὁρόων δὲ κυνοσσόος ἔθνεα θηρῶν
<nonn. d. 1.234> ̓Ωρίων ξίφος εἷλκε, κορυσσομένου δὲ φορῆος
<nonn. d. 1.235> φαιδρὰ Ταναγραίης ἀμαρύσσετο νῶτα μαχαίρης:
<nonn. d. 1.236> καὶ σέλας αἰθύσσων πυριθαλπέος ἀνθερεῶνος
<nonn. d. 1.237> δίψιος ἀστερόεντι κύων ἐπεπάφλασε λαιμῷ
<nonn. d. 1.238> πέμπων θερμὸν ὕλαγμα, καὶ ἠθάδος ἀντὶ λαγωοῦ
<nonn. d. 1.239> θηρσὶ Τυφαονίῃσιν ἀνήρυγεν ἀτμὸν ὀδόντων.
<nonn. d. 1.240> καὶ πόλος ἐσμαράγησεν: ἀμειβομένη δὲ καὶ αὐτὴ
<nonn. d. 1.241> οὐρανὸν ἑπτάζωνον ἰσηρίθμων ἀπὸ λαιμῶν
<nonn. d. 1.242> πληιάδων ἀλάλαζε βοὴν ἑπτάστομος ἠχώ,
<nonn. d. 1.243> καὶ καναχὴν ἰσόμετρον ἐπεγδούπησαν ἀλῆται.
<nonn. d. 1.244> σμερδαλέην δὲ Γίγαντος ἰδὼν ὀφιώδεα μορφὴν
<nonn. d. 1.245> αἰγλήεις ̓Οφιοῦχος ἀλεξικάκων ἀπὸ χειρῶν
<nonn. d. 1.246> γλαυκὰ πυριτρεφέων ἀπεσείσατο νῶτα δρακόντων,
<nonn. d. 1.247> στικτὸν ἀκοντίζων σκολιὸν βέλος, ἀμφὶ δὲ πυρσῷ
<nonn. d. 1.248> λαίλαπες ἐρροίζησαν, ἐτοξεύοντο δὲ λοξοὶ
<nonn. d. 1.249> ἠέρα βακχεύοντες ἐχιδνήεντες ὀιστοί:
<nonn. d. 1.250> καὶ θρασὺς ἰχθυόεντος ὁμόδρομος Αἰγοκερῆος
<nonn. d. 1.251> Τοξευτὴρ βέλος ἧκεν: ἁμαξαίῳ δ' ἐνὶ κύκλῳ
<nonn. d. 1.252> μεσσοφανὴς διδύμῃσι Δράκων μεμερισμένος ̓́Αρκτοις
<nonn. d. 1.253> αἰθερίης ἐλέλιξε σελασφόρον ὁλκὸν ἀκάνθης:
<nonn. d. 1.254> γείτων δ' ̓Ηριγόνης ἐλατὴρ ὁμόφοιτος ̔Αμάξης
<nonn. d. 1.255> πήχεϊ μαρμαίροντι καλαύροπα πάλλε Βοώτης:
<nonn. d. 1.256> γούνατι δ' Εἰδώλοιο καὶ ἀγχιπόρῳ παρὰ Κύκνῳ
<nonn. d. 1.257> φόρμιγξ ἀστερόεσσα Διὸς μαντεύσατο νίκην.
<nonn. d. 1.258> Κωρυκίου δὲ κάρηνα λαβὼν ἐτίναξε Τυφωεύς,
<nonn. d. 1.259> καὶ Κίλικος ποταμοῖο ῥόον ναετῆρα πιέζων
<nonn. d. 1.260> Ταρσὸν ὁμοῦ καὶ Κύδνον ἑνὶ ξύνωσεν ἀγοστῷ:
<nonn. d. 1.261> καὶ κραναοῖς βελέεσσιν ὀιστεύων στίχας ἅλμης
<nonn. d. 1.262> εἰς σκοπέλους μετένασσε, μετ' αἰθέρα πόντον ἱμάσσων:
<nonn. d. 1.263> νισσομένου δὲ Γίγαντος ἁλιβρέκτου ποδὸς ὁλκῷ
<nonn. d. 1.264> φαίνετο γυμνωθεῖσα δι' ὕδατος ἄβροχος ὀσφύς,
<nonn. d. 1.265> καὶ μεσάτῳ βαρύδουπον ὕδωρ ἐπεβόμβεε μηρῷ:
<nonn. d. 1.266> νηχόμενοι δὲ δράκοντες, ἁλιγδούπων ἀπὸ λαιμῶν
<nonn. d. 1.267> ̓́Αρεα συρίζοντες, ἐπεστρατόωντο θαλάσσῃ
<nonn. d. 1.268> ἰὸν ἀποπτύοντες: ἐν ἰχθυόεντι δὲ πόντῳ
<nonn. d. 1.269> ἱσταμένου Τυφῶνος ἔσω βρυόεντος ἐναύλου
<nonn. d. 1.270> βένθεϊ ταρσὰ πέπηκτο, καὶ ἠέρι μίγνυτο γαστὴρ
<nonn. d. 1.271> θλιβομένη νεφέεσσι: Γιγαντείου δὲ καρήνου
<nonn. d. 1.272> φρικτὸν ἀερσιλόφων ἀίων βρύχημα λεόντων
<nonn. d. 1.273> πόντιος ἰλυόεντι λέων ἐκαλύπτετο κόλπῳ:
<nonn. d. 1.274> πᾶσα δὲ κητώεσσα φάλαγξ ἐστείνετο πόντῳ,
<nonn. d. 1.275> γηγενέος πλήσαντος ὅλην ἅλα μείζονα γαίης
<nonn. d. 1.276> ἀκλύστοις λαγόνεσσιν: ἐμυκήσαντο δὲ φῶκαι,
<nonn. d. 1.277> καὶ βυθίῃ δελφῖνες ἐνεκρύπτοντο θαλάσσῃ:
<nonn. d. 1.278> καὶ σκολιαῖς ἑλίκεσσι περίπλοκον ὁλκὸν ὑφαίνων
<nonn. d. 1.279> πούλυπος αἰολόμητις ἐθήμονι πήγνυτο πέτρῃ,
<nonn. d. 1.280> καὶ μελέων ἴνδαλμα χαραδραίη πέλε μορφή.
<nonn. d. 1.281> οὐδέ τις ἄτρομος ἔσκε: μετερχομένη δὲ καὶ αὐτὴ
<nonn. d. 1.282> οἰστρομανὴς μύραινα δρακοντείης πόθον εὐνῆς
<nonn. d. 1.283> ποντοπόρων ἔφριξε θεημάχον ἄσθμα δρακόντων.
<nonn. d. 1.284> πυργώθη δὲ θάλασσα καὶ ὡμίλησεν ̓Ολύμπῳ
<nonn. d. 1.285> ἠλιβάτοις πελάγεσσιν: ἀερσιπόρῳ δὲ ῥεέθρῳ
<nonn. d. 1.286> ἠέρος ἄβροχος ὄρνις ἐλούσατο γείτονι πόντῳ.
<nonn. d. 1.287> καὶ βυθίου τριόδοντος ἔχων μίμημα Τυφωεὺς
<nonn. d. 1.288> χειρὸς ἀμετρήτοιο ταμὼν ἐνοσίχθονι παλμῷ
<nonn. d. 1.289> νῆσον ἁλικρήπιδος ἀποσπάδα πέζαν ἀρούρης
<nonn. d. 1.290> ῥῖψε παλινδίνητον ὅλην σφαιρηδὸν ἑλίξας:
<nonn. d. 1.291> μαρναμένου δὲ Γίγαντος ἐν ἠέρι γείτονες ἄστρων
<nonn. d. 1.292> ἠέλιον σκιόωντες ἐθωρήχθησαν ̓Ολύμπῳ
<nonn. d. 1.293> ἠλιβάτου πρηῶνος ἀκοντιστῆρες ἀγοστοί.
<nonn. d. 1.294> καὶ βύθιον μετὰ τέρμα, μετὰ χθονὸς εὔλοχον ἕδρην
<nonn. d. 1.295> Ζεὺς νόθος ὥπλισε χεῖρα πυριγλώχινι κεραυνῷ:
<nonn. d. 1.296> ἔντεα δὲ Κρονίωνος ἀμαιμακέτῃσιν ἀείρων
<nonn. d. 1.297> χερσὶ διηκοσίῃσι πέλωρ ἐμόγησε Τυφωεὺς
<nonn. d. 1.298> βριθοσύνῃ: παλάμῃ δὲ μιῇ κούφιζε Κρονίων.
<nonn. d. 1.299> ἀννεφέλου δὲ Γίγαντος ἐπὶ ξηροῖσιν ἀγοστοῖς
<nonn. d. 1.300> βροντὴ κωφὸν ἔπεμπεν ἀδουπήτου μέλος ἠχοῦς
<nonn. d. 1.301> ἠρέμα βομβήσασα, μόγις δέ οἱ ἠέρος αὐχμῷ
<nonn. d. 1.302> ἀσταγέος νιφετοῖο κατείβετο διψὰς ἐέρση:
<nonn. d. 1.303> ἀστεροπὴ δ' ἤχλυσε, καὶ εἴκελον αἴθοπι καπνῷ
<nonn. d. 1.304> μαρμαρυγῇ σελάγιζε κατηφέι λεπταλέον πῦρ:
<nonn. d. 1.305> καὶ παλάμας νοέοντες ἀπειρήτοιο φορῆος,
<nonn. d. 1.306> ἄρσενα πυρσὸν ἔχοντες, ἐθηλύνοντο κεραυνοί,
<nonn. d. 1.307> πυκνὸν ὀλισθήσαντες ἀμετρήτων ἀπὸ χειρῶν
<nonn. d. 1.308> ἅλμασιν αὐτοπόροισιν: ἀπεπλάζοντο δὲ πυρσοὶ
<nonn. d. 1.309> οὐρανίου ποθέοντες ἐθήμονα χεῖρα φορῆος.
<nonn. d. 1.310> ὡς δ' ὅτε τις πλήξιππος ἀποπτυστῆρα χαλινοῦ
<nonn. d. 1.311> ξεῖνος ἀνὴρ ἀδίδακτος ἀπειθέα πῶλον ἱμάσσων
<nonn. d. 1.312> πυκνὰ μάτην μογέεσκεν, ὁ δὲ θρασὺς ἔμφρονι θυμῷ
<nonn. d. 1.313> χεῖρα νόθην γίνωσκεν ἀήθεος ἡνιοχῆος,
<nonn. d. 1.314> οἰστρηθεὶς δ' ἀνέπαλτο, καὶ ὄρθιος ὑψόσε βαίνων,
<nonn. d. 1.315> στηρίξας ἀτίνακτον ὀπισθιδίου ποδὸς ὁπλήν,
<nonn. d. 1.316> προσθιδίους προβλῆτας ἐκούφισε γούνατα πάλλων,
<nonn. d. 1.317> καὶ λόφον ᾐώρησεν, ἐπ' ἀμφοτέρων δέ οἱ ὤμων
<nonn. d. 1.318> ἀμφιλαφὴς δεδόνητο παρήορος αὐχένι χαίτη:
<nonn. d. 1.319> ὣς ὅ γε χερσὶν ἔκαμνεν ἀμοιβαίῃσιν ἀείρων
<nonn. d. 1.320> μαρμαρυγὴν φύξηλιν ἀλωομένοιο κεραυνοῦ.
<nonn. d. 1.321> ὄφρα μὲν εἰν ̓Αρίμοις ἐπεφοίτεε Κάδμος ἀλήτης,
<nonn. d. 1.322> τόφρα δὲ Δικταίης ὑπὲρ ᾐόνος ὑγροπόρος βοῦς
<nonn. d. 1.323> ἐκ λοφιῆς ἀδίαντον ἑῆς ἀπεθήκατο κούρην.
<nonn. d. 1.324> καὶ Κρονίδην ὁρόωσα πόθῳ δεδονημένον ̔́Ηρη
<nonn. d. 1.325> ζηλομανὴς γελόωντι χόλῳ ξυνώσατο φωνήν:
<nonn. d. 1.326> “Φοῖβε, τεῷ γενετῆρι παρίστασο, μή τις ἀροτρεὺς
<nonn. d. 1.327> Ζῆνα λαβὼν ἐρύσειεν ἐς ἐννοσίγαιον ἐχέτλην.
<nonn. d. 1.328> αἴθε λαβὼν ἐρύσειεν, ὅπως Διὶ τοῦτο βοήσω:
<nonn. d. 1.329> τέτλαθι διπλόα κέντρα καὶ ἀγρονόμων καὶ ̓Ερώτων.
<nonn. d. 1.330> ὡς Νόμιος, κλυτότοξε, τεὸν ποίμαινε τοκῆα,
<nonn. d. 1.331> μὴ Κρονίδην ζεύξειε βοῶν ἐλάτειρα Σελήνη,
<nonn. d. 1.332> μὴ λέχος ̓Ενδυμίωνος ἰδεῖν σπεύδουσα νομῆος
<nonn. d. 1.333> Ζηνὸς ὑποστίξειεν ἀφειδέι νῶτον ἱμάσθλῃ.
<nonn. d. 1.334> Ζεῦ ἄνα, πόρτις ἐοῦσα κερασφόρος ἤμβροτεν ̓Ιώ,
<nonn. d. 1.335> ὅττί σε μή ποτε τοῖον ἴδεν πόσιν, ὄφρα λοχεύσῃ
<nonn. d. 1.336> ἰσοφυῆ τινα ταῦρον ὁμοκραίρῳ παρακοίτῃ.
<nonn. d. 1.337> ̔Ερμείαν πεφύλαξο βοοκλόπον ἠθάδι τέχνῃ,
<nonn. d. 1.338> μή σε λαβὼν ἅτε ταῦρον ἑὸν κλέψειε τοκῆα,
<nonn. d. 1.339> καὶ κιθάρην ὀπάσειε τεῷ πάλιν υἱέι Φοίβῳ
<nonn. d. 1.340> ἅρπαγος ἁρπαμένου κειμήλιον. ἀλλὰ τί ῥέξω;
<nonn. d. 1.341> ὤφελεν ἀγρύπνοισιν ὅλον δέμας ὄμμασι λάμπων
<nonn. d. 1.342> Αργος ἔτι ζώειν, ἵνα δύσβατον εἰς νομὸν ἕλκων
<nonn. d. 1.343> πλευρὰ Διὸς πλήξειε καλαύροπι βουκόλος ̔́Ηρης.”
<nonn. d. 1.344> ἡ μὲν ἔφη: Κρονίδης δὲ λιπὼν ταυρώπιδα μορφὴν
<nonn. d. 1.345> εἴκελος ἠιθέῳ περιδέδρομεν ἄζυγα κούρην:
<nonn. d. 1.346> καὶ μελέων ἔψαυσεν, ἀπὸ στέρνοιο δὲ νύμφης
<nonn. d. 1.347> μίτρην πρῶτον ἔλυσε περίτροχον, ὡς ἀέκων δὲ
<nonn. d. 1.348> οἰδαλέην ἔθλιψεν ἀκαμπέος ἄντυγα μαζοῦ,
<nonn. d. 1.349> καὶ κύσε χείλεος ἄκρον, ἀναπτύξας δὲ σιωπῇ
<nonn. d. 1.350> ἁγνὸν ἀνυμφεύτου πεφυλαγμένον ἅμμα κορείης
<nonn. d. 1.351> ὄμφακα Κυπριδίων ἐδρέψατο καρπὸν ̓Ερώτων.
<nonn. d. 1.352> καὶ διδύμῃ σφριγόωσα γονῇ κυμαίνετο γαστήρ:
<nonn. d. 1.353> καὶ ζαθέης ὠδῖνος ἑὴν ἐγκύμονα νύμφην
<nonn. d. 1.354> κάλλιπεν ̓Αστερίωνι, βαθυπλούτῳ παρακοίτῃ,
<nonn. d. 1.355> Ζεὺς πόσις: ἀντέλλων δὲ παρὰ σφυρόν ̔Ηνιοχῆος
<nonn. d. 1.356> νυμφίος ἀστερόεις ἀμαρύσσετο Ταῦρος ̓Ολύμπου,
<nonn. d. 1.357> εἰαρινῷ Φαέθοντι φιλόδροσα νῶτα φυλάσσων,
<nonn. d. 1.358> ὀκλαδὸν ἀντέλλων ἐπικάρσιος: ἡμιβαφὴς δὲ
<nonn. d. 1.359> δεξιὸν ̓Ωρίωνι πόδα προβλῆτα τιταίνων
<nonn. d. 1.360> φαίνεται, ἑσπερίην δέ θοώτερος ἄντυγα βαίνων
<nonn. d. 1.361> σύνδρομον ἀντέλλοντα παρέρχεται ̔Ηνιοχῆα.
<nonn. d. 1.362> ὣς ὁ μὲν ἐστήρικτο κατ' οὐρανόν. οὐ δὲ Τυφωεὺς
<nonn. d. 1.363> μέλλεν ἔτι κρατέειν Διὸς ἔντεα: τοξοφόρῳ γὰρ
<nonn. d. 1.364> Ζεὺς Κρονίδης σὺν ̓́Ερωτι πόλον δινωτὸν ἐάσας
<nonn. d. 1.365> φοιταλέῳ μαστῆρι δι' οὔρεος ἤντετο Κάδμῳ
<nonn. d. 1.366> πλαζομένῳ, ξυνὴν δὲ πολύτροπον ἤρτυε βουλὴν
<nonn. d. 1.367> ῥαψάμενος Τυφῶνι δυσηλακάτου λίνα Μοίρης.
<nonn. d. 1.368> καὶ Διὶ παμμεδέοντι συνέμπορος αἰγίβοτος Πὰν
<nonn. d. 1.369> δῶκε βόας καὶ μῆλα καὶ εὐκεράων στίχας αἰγῶν:
<nonn. d. 1.370> πλέξας δ' ἐκ καλάμων καλύβην, ἑλικώδεϊ δεσμῷ
<nonn. d. 1.371> πῆξεν ὑπὲρ δαπέδοιο, καὶ ἀγνώστῳ τινὶ μορφῇ
<nonn. d. 1.372> ποιμενίην ἐσθῆτα καθαψάμενος χροῒ Κάδμου
<nonn. d. 1.373> εἵμασι μιμηλοῖσι νόθον χλαίνωσε νομῆα:
<nonn. d. 1.374> καὶ δολίην σύριγγα φέρων εἰδήμονι Κάδμῳ
<nonn. d. 1.375> δῶκε Τυφαονίοιο κυβερνήτειραν ὀλέθρου.
<nonn. d. 1.376> ψευδαλέον δὲ βοτῆρα καὶ ἡνιοχῆα γενέθλης
<nonn. d. 1.377> Ζεὺς καλέσας πτερόεντα μίαν ξυνώσατο βουλήν:
<nonn. d. 1.378> “Κάδμε πέπον, σύριζε, καὶ οὐρανὸς εὔδιος ἔσται:
<nonn. d. 1.379> δηθύνεις, καὶ ̓́Ολυμπος ἱμάσσεται: ἡμετέροις γὰρ
<nonn. d. 1.380> τεύχεσιν οὐρανίοις κεκορυθμένος ἐστὶ Τυφωεύς
<nonn. d. 1.381> αἰγὶς ἐμοὶ μούνη περιλείπεται: ἀλλὰ τί ῥέξει
<nonn. d. 1.382> αἰγὶς ἐμὴ Τυφῶνος ἐριδμαίνουσα κεραυνῷ;
<nonn. d. 1.383> δείδια, μὴ γελάσειε γέρων Κρόνος, ἀντιβίου δὲ
<nonn. d. 1.384> ἅζομαι αὐχένα γαῦρον ἀγήνορος ̓Ιαπετοῖο:
<nonn. d. 1.385> δείδια μυθοτόκον πλέον ̔Ελλάδα, μή τις ̓Αχαιῶν
<nonn. d. 1.386> ὑέτιον Τυφῶνα καὶ ὑψιμέδοντα καλέσσῃ
<nonn. d. 1.387> ἢ ὕπατον, χραίνων ἐμὸν οὔνομα. γίνεο βούτης
<nonn. d. 1.388> εἰς μίαν ἠριγένειαν, ἀμερσινόῳ δὲ λιγαίνων
<nonn. d. 1.389> ῥύεο ποιμενίῃ σέο πηκτίδι ποιμένα κόσμου,
<nonn. d. 1.390> μὴ νεφεληγερέταο Τυφωέος ἦχον ἀκούσω,
<nonn. d. 1.391> μὴ βροντήν ἑτέροιο νόθου Διός, ἀλλά ἑ παύσω
<nonn. d. 1.392> μαρνάμενον στεροπῇσι καὶ αἰχμάζοντα κεραυνῷ.
<nonn. d. 1.393> εἰ δὲ Διὸς λάχες αἷμα καὶ ̓Ιναχίης γένος ̓Ιοῦς,
<nonn. d. 1.394> κερδαλέης σύριγγος ἀλεξικάκῳ σέο μολπῇ
<nonn. d. 1.395> θέλγε νόον Τυφῶνος. ἐγὼ δέ σοι ἄξια μόχθων
<nonn. d. 1.396> δώσω διπλόα δῶρα: σὲ γὰρ ῥυτῆρα τελέσσω
<nonn. d. 1.397> ἁρμονίης κόσμοιο καὶ ̔Αρμονίης παρακοίτην.
<nonn. d. 1.398> καὶ σύ, τελεσσιγόνοιο γάμου πρωτόσπορος ἀρχή,
<nonn. d. 1.399> τεῖνον, ̓́Ερως, σέο τόξα, καὶ οὐκέτι κόσμος ἀλήτης.
<nonn. d. 1.400> εἰ πέλεν ἐκ σέο πάντα, βίου φιλοτήσιε ποιμήν,
<nonn. d. 1.401> ἓν βέλος ἄλλο τάνυσσον, ἵνα ξύμπαντα σαώσῃς:
<nonn. d. 1.402> ὡς πυρόεις, Τυφῶνι κορύσσεο, πυρσοφόροι δὲ
<nonn. d. 1.403> ἐκ σέο νοστήσωσιν ἐμὴν ἐπὶ χεῖρα κεραυνοί.
<nonn. d. 1.404> πανδαμάτωρ, ἕνα βάλλε τεῷ πυρί, θελγόμενον δὲ
<nonn. d. 1.405> σὸν βέλος ἀγρεύσειε, τὸν οὐ νίκησε Κρονίων:
<nonn. d. 1.406> Καδμείης δ' ἐχέτω φρενοθελγέος οἶστρον ἀοιδῆς
<nonn. d. 1.407> ὅσσον ἐγὼ πόθον ἔσχου ἐς Εὐρώπης ὑμεναίους.”
<nonn. d. 1.408> ὣς εἰπὼν κερόεντι πανείκελος ἔσσυτο ταύρῳ,
<nonn. d. 1.409> ἔνθεν ὄρος πέλε Ταῦρος ἐπώνυμον. ὀξὺ δὲ τείνων
<nonn. d. 1.410> Κάδμος ὁμοφθόγγων δονάκων ἀπατήλιον ἠχώ,
<nonn. d. 1.411> κλίνας γείτονι νῶτον ὑπὸ δρυῒ φορβάδος ὕλης:
<nonn. d. 1.412> καὶ φορέων ἄγραυλον ἀληθέος εἷμα νομῆος,
<nonn. d. 1.413> πέμπε Τυφαονίῃσι δολοπλόκον ὕμνον ἀκουαῖς
<nonn. d. 1.414> οἰδαλέῃ φύσημα παρηίδι λεπτὸν ἰάλλων.
<nonn. d. 1.415> ἔνθα Γίγας φιλάοιδος ἐχιδναίῳ ποδὸς ὁλκῷ
<nonn. d. 1.416> ἄνθορεν εἰσαΐων δόλιον μέλος: ἔνδοθι δ' ἄντρου
<nonn. d. 1.417> ὅπλα Διὸς φλογόεντα λιπὼν παρὰ μητέρι Γαίῃ
<nonn. d. 1.418> τερψινόου σύριγγος ἐδίζετο γείτονα μολπὴν
<nonn. d. 1.419> ἑσπόμενος μελέεσσιν: ἰδὼν δέ μιν ἐγγύθι λόχμης
<nonn. d. 1.420> Κάδμος, ἅτε τρομέων, ὑπὸ ῥωγάδι κεύθετο πέτρῃ.
<nonn. d. 1.421> ἀλλά μιν ὑψικάρηνος ἀλυσκάζοντα νοήσας
<nonn. d. 1.422> νεύμασιν ἀφθόγγοισι πέλωρ ἐκάλεσσε Τυφωεύς,
<nonn. d. 1.423> καὶ δόλον οὐ γίνωσκε λιγύθροον: ἀντιτύπῳ δὲ
<nonn. d. 1.424> ποιμένι δεξιτερὴν μίαν ὤρεγεν, ἄρκυν ὀλέθρου
<nonn. d. 1.425> ἀγνώσσων: μεσάτῳ δὲ δαφοινήεντι προσώπῳ
<nonn. d. 1.426> ἀνδρομέῳ γελόων κενεαυχέα ῥήξατο φωνήν:
<nonn. d. 1.427> “Αἰπόλε, τί τρομέεις με; τί φάεα χειρὶ καλύπτεις;
<nonn. d. 1.428> καλὸν ἐμοὶ βροτὸν ἄνδρα μετὰ Κρονίωνα διώκειν,
<nonn. d. 1.429> καλὸν ἐμοὶ σύριγγα σὺν ἀστεροπῇσιν ἀείρειν:
<nonn. d. 1.430> τί ξυνὸν καλάμοισι καὶ αἰθαλόεντι κεραυνῷ;
<nonn. d. 1.431> πηκτίδα σὴν ἔχε μοῦνος, ἐπεὶ λάχεν ἄλλο Τυφωεὺς
<nonn. d. 1.432> ὄργανον αὐτοβόητον ̓Ολύμπιον: ἑζόμενος δὲ
<nonn. d. 1.433> χερσὶν ἀδουπήτοισιν ἐθήμονος ἄμμορος ἠχοῦς
<nonn. d. 1.434> πηκτίδος ὑμετέρης ἐπιδεύεται ἀννέφελος Ζεύς:
<nonn. d. 1.435> σῶν δ' ὀλίγων δονάκων ἐχέτω κτύπον: οὐτιδανοὺς γὰρ
<nonn. d. 1.436> οὐ πλεκτοὺς καλάμους καλάμοις στοιχηδὸν ἑλίσσω,
<nonn. d. 1.437> ἀλλὰ κυλινδομένας νεφέλας νεφέλῃσι συνάπτων
<nonn. d. 1.438> οὐρανίοις πατάγοισιν ὁμόζυγα δοῦπον ἰάλλω.
<nonn. d. 1.439> στήσω δ', ἢν ἐθέλῃς, φιλίην ἔριν: ἀλλά σὺ μέλπων
<nonn. d. 1.440> πέμπε μέλος δονακῶδες, ἐγὼ βρονταῖον ἀράσσω:
<nonn. d. 1.441> πνεύματι μὲν σφριγόωσαν ἔχων προβλῆτα παρειὴν
<nonn. d. 1.442> φυσιάᾳς στομάτεσσιν, ἱμασσόμενοι δὲ Βορῆος
<nonn. d. 1.443> ἄσθματι φυσητῆρος ἐμοὶ βρομέουσι κεραυνοί.
<nonn. d. 1.444> βουκόλε, μισθὸν ἔχοις σέο πηκτίδος: οὐράνιον γὰρ
<nonn. d. 1.445> ἀντὶ Διὸς σκηπτοῦχος ὅτε θρόνον ἡνιοχεύσω,
<nonn. d. 1.446> ἑσπόμενον μετὰ γαῖαν ἐς αἰθέρα καὶ σὲ κομίσσω
<nonn. d. 1.447> αὐτῇ ὁμοῦ σύριγγι καί, ἢν ἐθέλῃς, ἅμα ποίμνῃ:
<nonn. d. 1.448> οὐδὲ τεῆς ἀγέλης νοσφίσσεαι: ἰσοτύπου γὰρ
<nonn. d. 1.449> στηρίξω σέθεν αἶγας ὑπὲρ ῥάχιν Αἰγοκερῆος
<nonn. d. 1.450> ἢ σχεδὸν ̔Ηνιοχῆος, ὃς ̓Ωλενίην ἐν ̓Ολύμπῳ
<nonn. d. 1.451> πήχεϊ μαρμαίροντι σελασφόρον Αἶγα τιταίνει:
<nonn. d. 1.452> στήσω δ' ὀμβροτόκοιο παρὰ πλατὺν αὐχένα Ταύρου
<nonn. d. 1.453> σοὺς βόας ἀστερόεντας ἐπαντέλλοντας ̓Ολύμπῳ,
<nonn. d. 1.454> ἢ δροσερὴν παρὰ νύσσαν, ὅπῃ ζωθαλπέι λαιμῷ
<nonn. d. 1.455> ἠνεμόεν μύκημα βόες πέμπουσι Σελήνης.
<nonn. d. 1.456> οὐδὲ τεῆς καλύβης ὀλίγης χρέος: ἀντὶ δὲ λόχμης
<nonn. d. 1.457> αἰθερίαις ̓Ερίφοισι συναστράπτοι σέο ποίμνη.
<nonn. d. 1.458> καὶ φάτνης ἑτέρης τελέσω τύπον, ὄφρα καὶ αὐτὴ
<nonn. d. 1.459> ἰσοφυὴς λάμψειεν ̓́Ονων παρὰ γείτονι Φάτνῃ.
<nonn. d. 1.460> ἔσσο καὶ ἀστερόεις μετὰ βουκόλον, ἧχι Βοώτης
<nonn. d. 1.461> φαίνεται, ἀστραίην δὲ καλαύροπα καὶ σὺ τιταίνων
<nonn. d. 1.462> ἔσσο Λυκαονίης ἐλατὴρ ̓Αρκτῷος ̔Αμάξης.
<nonn. d. 1.463> οὐρανίου Τυφῶνος ὁμέστιος, ὄλβιε ποιμήν,
<nonn. d. 1.464> σήμερον ἐν χθονὶ μέλπε, καὶ αὔριον ἐντὸς ̓Ολύμπου.
<nonn. d. 1.465> μολπῆς δ' ἄξια δῶρα παρ' ἀστεροφεγγέι κύκλῳ
<nonn. d. 1.466> στηρίξω σέθεν ὄψιν ̓Ολύμπιον, ἡδυμελῆ δὲ
<nonn. d. 1.467> οὐρανίῃ Φόρμιγγι τεὴν σύριγγα συνάψω.
<nonn. d. 1.468> σοὶ γάμον, ἢν ἐθέλῃς, δωρήσομαι ἁγνὸν ̓Αθήνης:
<nonn. d. 1.469> εἰ δέ σοι οὐ γλαυκῶπις ἐπεύαδε, δέχνυσο Λητὼ
<nonn. d. 1.470> ἢ Χάριν ἢ Κυθέρειαν ἢ ̓́Αρτεμιν ἢ γάμον ̔́Ηβης:
<nonn. d. 1.471> μούνης ἡμετέρης μὴ δίζεο δέμνιον ̔́Ηρης.
<nonn. d. 1.472> εἰ δ' ἔλαχες πλήξιππον ἀδελφεὸν ἴδμονα δίφρου,
<nonn. d. 1.473> ἔμπυρον ̓Ηελίου τετράζυγον ἅρμα δεχέσθω:
<nonn. d. 1.474> εἰ δὲ Διὸς ποθέεις, ὡς αἰπόλος, αἰγίδα πάλλειν,
<nonn. d. 1.475> δώσω σοι τόδε δῶρον. ἐγὼ δ' ἐς ̓́Ολυμπον ὁδεύσω
<nonn. d. 1.476> οὐκ ἀλέγων Κρονίωνος ἀτευχέος: οὐτιδανὴ γὰρ
<nonn. d. 1.477> ἔντεσι θῆλυς ἐοῦσα τί μοι ῥέξειεν ̓Αθήνη;
<nonn. d. 1.478> ἀλλὰ Τυφαονίην ἀναβάλλεο, βουκόλε, νίκην,
<nonn. d. 1.479> γνήσιον ὑμνείων με νέον σκηπτοῦχον ̓Ολύμπου
<nonn. d. 1.480> σκῆπτρα Διὸς φορέοντα καὶ ἀστράπτοντα χιτῶνα.”
<nonn. d. 1.481> εἶπε, καὶ ̓Αδρήστεια τόσην ἐγράψατο φωνήν.
<nonn. d. 1.482> ἀλλ' ὅτε δὴ γίνωσκεν ἑκούσιον εἰς λίνον ἄγρης
<nonn. d. 1.483> νήματι Μοιριδίῳ πεφορημένον υἱὸν ἀρούρης
<nonn. d. 1.484> τερψινόων δονάκων βεβολημένον ἡδέι κέντρῳ,
<nonn. d. 1.485> κερδαλέην ἀγέλαστος ἀνήρυγε Κάδμος ἰωήν:
<nonn. d. 1.486> “Βαιὸν ἐμῆς σύριγγος ἐθάμβεες ἦχον ἀκούσας:
<nonn. d. 1.487> εἰπέ, τί κεν ῥέξειας, ὅταν σέο θῶκον ἀείσω
<nonn. d. 1.488> ἑπτατόνου κιθάρης ἐπινίκιον ὕμνον ἀράσσων;
<nonn. d. 1.489> καὶ γὰρ ἐπουρανίοισιν ἐγὼ πλήκτροισιν ἐρίζων
<nonn. d. 1.490> Φοῖβον ἐμῇ φόρμιγγι παρέδραμον, ἡμετέρας δὲ
<nonn. d. 1.491> χορδὰς εὐκελάδους Κρονίδης ἀμάθυνε κεραυνῷ
<nonn. d. 1.492> υἱέι νικηθέντι φέρων χάριν: εἰ δὲ ποθ' εὕρω
<nonn. d. 1.493> νεῦρα πάλιν σφριγόωντα, μέλος πλήκτροισι τιταίνων
<nonn. d. 1.494> θέλξω δένδρεα πάντα καὶ οὔρεα καὶ φρένα θηρῶν:
<nonn. d. 1.495> καὶ στέφος αὐτοέλικτον, ὁμόζυγον ἥλικι γαίῃ,
<nonn. d. 1.496> ὠκεανὸν σπεύδοντα παλινδίνητον ἐρύξω
<nonn. d. 1.497> τὴν αὐτὴν περὶ νύσσαν ἄγειν κυκλούμενον ὕδωρ,
<nonn. d. 1.498> ἀπλανέων δὲ φάλαγγα καὶ ἀντιθέοντας ἀλήτας
<nonn. d. 1.499> στήσω, καὶ Φαέθοντα καὶ ἱστοβοῆα Σελήνης.
<nonn. d. 1.500> ἀλλὰ θεοὺς καὶ Ζῆνα βαλὼν πυρόεντι βελέμνῳ
<nonn. d. 1.501> μοῦνον ἔα κλυτότοξον, ὅπως περὶ δεῖπνα τραπέζης
<nonn. d. 1.502> δαινυμένου Τυφῶνος ἐγὼ καὶ Φοῖβος ἐρίζω,
<nonn. d. 1.503> τίς τίνα νικήσειε μέγαν Τυφῶνα λιγαίνων.
<nonn. d. 1.504> Πιερίδας μὴ κτεῖνε χορίτιδας, ὄφρα καὶ αὐταὶ
<nonn. d. 1.505> Φοίβου κῶμον ἄγοντος ἤ ὑμετέροιο νομῆος
<nonn. d. 1.506> θῆλυ μέλος πλέξωσιν ὁμόθροον ἄρσενι μολπῇ.”
<nonn. d. 1.507> ἔννεπε: καὶ χαροπῇσιν ἐπ' ὀφρύσι νεῦσε Τυφωεύς,
<nonn. d. 1.508> καὶ πλοκάμους ἐδόνησεν: ἐρευγομένων δὲ κομάων
<nonn. d. 1.509> ἰὸν ἐχιδνήεντα περιρραίνοντο κολῶναι.
<nonn. d. 1.510> καὶ ταχὺς εἰς ἑὸν ἄντρον ἐπείγετο: κεῖθεν ἀείρας
<nonn. d. 1.511> νεῦρα Διὸς δολόεντι πόρεν ξεινήια Κάδμῳ,
<nonn. d. 1.512> νεῦρα, τά περ χθονὶ πῖπτε Τυφαονίῃ ποτὲ χάρμῃ.
<nonn. d. 1.513> καὶ δόσιν ἀμβροσίην ἀπατήλιος ᾔνεσε ποιμήν:
<nonn. d. 1.514> καὶ τὰ μὲν ἀμφαφάασκε καὶ ἅρμενον οἷά τε χορδὴν
<nonn. d. 1.515> ἐσσομένην φόρμιγγι κατέκρυφε κοιλάδι πέτρῃ,
<nonn. d. 1.516> Ζηνὶ Γιγαντοφόνῳ πεφυλαγμένα: φειδομένῳ δὲ
<nonn. d. 1.517> λεπταλέον φύσημα μεμυκότι χείλεϊ πέμπων,
<nonn. d. 1.518> θλιβομένοις δονάκεσσιν ὑποκλέπτων τόνον ἠχοῦς,
<nonn. d. 1.519> λαρότερον μέλος εἶπε: καὶ οὔατα πολλὰ τιταίνων
<nonn. d. 1.520> ἁρμονίης ἤκουε, καὶ οὐ γίνωσκε Τυφωεύς.
<nonn. d. 1.521> θελγομένῳ δὲ Γίγαντι νόθος παρεσύρισε ποιμὴν
<nonn. d. 1.522> ἀθανάτων ἅτε φύζαν ἑῇ σύριγγι λιγαίνων,
<nonn. d. 1.523> καὶ Διὸς ἐσσομένην ἐμελίζετο γείτονα νίκην
<nonn. d. 1.524> ἑζομένῳ Τυφῶνι μόρον Τυφῶνος ἀείδων:
<nonn. d. 1.525> καὶ πλέον οἶστρον ἔγειρε. καὶ ὡς νέος ἡδέι κέντρῳ
<nonn. d. 1.526> ἁβρὸς ἐρωμανέων ἐπιθέλγεται ἥλικι κούρῃ,
<nonn. d. 1.527> καὶ πῇ μὲν χαρίεντος ἐς ἄργυφα κύκλα προσώπου,
<nonn. d. 1.528> πῇ δὲ βαθυσμήριγγος ἀλήμονα βότρυν ἐθείρης
<nonn. d. 1.529> δέρκεται, ἄλλοτε χεῖρα ῥοδόχροον, ἄλλοτε μίτρῃ
<nonn. d. 1.530> σφιγγομένην ῥοδόεντος ἴτυν μαζοῖο δοκεύει
<nonn. d. 1.531> αὐχένα παπταίνων γυμνούμενον, ἀμφὶ δὲ μορφῇ
<nonn. d. 1.532> θέλγεται ἀλλοπρόσαλλον ἄγων ἀκόρητον ὀπωπήν,
<nonn. d. 1.533> οὐ δὲ λιπεῖν ἐθέλει ποτὲ παρθένον: ὥς ὅ γε Κάδμῳ
<nonn. d. 1.534> θελγομένην μελέεσσιν ὅλην φρένα δῶκε Τυφωεύς.
<nonn. d. 2.1> ὥς ὁ μὲν αὐτόθι μίμνε παρὰ σφυρὰ φορβάδος ὕλης
<nonn. d. 2.2> ἀκροπόρῳ σύριγγι μετάτροπα χείλεα σύρων,
<nonn. d. 2.3> Κάδμος ̓Αγηνορίδης νόθος αἰπίλος: ἀπροϊδὴς δὲ
<nonn. d. 2.4> Ζεὺς Κρονίδης ἀκίχητος ὑπὸ σπέος ἄψοφος ἕρπων
<nonn. d. 2.5> χεῖρας ἑὰς ἐκόρυσσε τὸ δεύτερον ἠθάδι πυρσῷ
<nonn. d. 2.6> καὶ νέφος ἔσκεπε Κάδμον ἀθηήτῳ παρὰ πέτρῃ,
<nonn. d. 2.7> μὴ δόλον ἠπεροπῆα μαθὼν καὶ φῶρα κεραυνοῦ
<nonn. d. 2.8> λάθριον ὑστερόμητις ἀποκτείνειε Τυφωεὺς
<nonn. d. 2.9> βουκόλον ἀλλοπρόσαλλον: ὁ δὲ πλέον ἡδέι κέντρῳ
<nonn. d. 2.10> ἤθελεν εἰσαΐειν φρενοθελγέα ῥυθμὸν ἀοιδῆς.
<nonn. d. 2.11> ὡς δ' ὅτε τις Σειρῆνος ἐπίκλοπον ὕμνον ἀκούων
<nonn. d. 2.12> εἰς μόρον αὐτοκέλευστον ἀώριος εἵλκετο ναύτης,
<nonn. d. 2.13> θελγόμενος μελέεσσι, καὶ οὐκέτι κῦμα χαράσσων
<nonn. d. 2.14> γλαυκὸν ἀκυμάντοισιν ὕδωρ λεύκαινεν ἐρετμοῖς,
<nonn. d. 2.15> ἀλλὰ λιγυφθόγγοιο πεσὼν ἐπὶ δίκτυα Μοίρης
<nonn. d. 2.16> τέρπετο πηδαλίοιο λελασμένος, ἄστρον ἐάσας
<nonn. d. 2.17> Πλειάδος ἑπταπόροιο καὶ ἄντυγα κυκλάδος ̓́Αρκτου:
<nonn. d. 2.18> ὣς ὅ γε κερδαλέης δεδονημένος ἄσθμασι μολπῆς
<nonn. d. 2.19> πηκτίδος ἡδὺ βέλεμνον ἐδέξατο πομπὸν ὀλέθρου.
<nonn. d. 2.20> ἀλλὰ καλυπτομένου νεφέων σκιοειδέι μίτρῃ
<nonn. d. 2.21> ἔμπνοος εὐκελάδοιο δόναξ σίγησε νομῆος,
<nonn. d. 2.22> ἁρμονίην δ' ἀνέκοψεν. ἀερσιπότης δὲ Τυφωεὺς
<nonn. d. 2.23> οἶστρον ἑλὼν πολέμοιο κατέδραμεν εἰς μυχὸν ἄντρου,
<nonn. d. 2.24> βροντὴν δ' ἠνεμόφοιτον ἐδίζετο φοιτάδι λύσσῃ
<nonn. d. 2.25> καὶ στεροπὴν ἀκίχητον, ἐρευνητῆρι δὲ ταρσῷ
<nonn. d. 2.26> ζαφλεγὲς ἁρπαμένοιο σέλας μάστευε κεραυνοῦ,
<nonn. d. 2.27> καὶ κενεὸν σπέος εὗρε. δολοφραδέας δὲ μενοινὰς
<nonn. d. 2.28> ὀψὲ μαθὼν Κρονίδαο καὶ αἰόλα δήνεα Κάδμου
<nonn. d. 2.29> αἰχμάζων σκοπέλοισιν ἐπεσκίρτησεν ̓Ολύμπῳ.
<nonn. d. 2.30> καὶ ποδὸς ἀγκύλον ἴχνος ἄγων ὀφιώδεϊ ταρσῷ
<nonn. d. 2.31> ἰὸν ἀκοντιστῆρος ἀπέπτυεν ἀνθερεῶνος:
<nonn. d. 2.32> ὑψιλόφου δὲ Γίγαντος ἐχιδναίῃσιν ἐθείραις
<nonn. d. 2.33> πίδακας ὀμβρήσαντος ἐκυμαίνοντο χαράδραι:
<nonn. d. 2.34> καί οἱ ἐπαΐσσοντι βαθυνομένην χθονὸς ἕδρην
<nonn. d. 2.35> ἀκλινέος δαπέδοιο Κίλιξ ἐλελίζετο πυθμὴν
<nonn. d. 2.36> ποσσὶ δρακοντείοισι, πολυσφαράγῳ δὲ κυδοιμῷ
<nonn. d. 2.37> ταυρείου λοφόεντος ἀρασσομένου κενεῶνος
<nonn. d. 2.38> γείτονες ὠρχήσαντο φόβῳ Παμφυλίδες ὄχθαι,
<nonn. d. 2.39> καὶ χθόνιαι σήραγγες ἐβόμβεον, ἔτρεμον ἄκραι
<nonn. d. 2.40> ἠιόνες, σείοντο μυχοί, καὶ ὀλίσθανον ἀκταὶ
<nonn. d. 2.41> λυομένης ψαμάθοιο ποδῶν ἐνοσίχθονι παλμῷ.
<nonn. d. 2.42> οὐ νομός, οὐ τότε θῆρες ἀπήμονες: ὠμοβόροι γὰρ
<nonn. d. 2.43> ἄρκτοι ἐδαιτρεύοντο Τυφαονίοιο προσώπου
<nonn. d. 2.44> ἀρκτῴαις γενύεσσι, λεοντείων δὲ καρήνων
<nonn. d. 2.45> γλαυκὰ δασυστέρνων ἐλαφύσσετο γυῖα λεόντων
<nonn. d. 2.46> χάσμασιν ἰσοτύποισιν, ἐχιδνήεντι δὲ λαιμῷ
<nonn. d. 2.47> ψυχρὰ πεδοτρεφέων ἐδαΐζετο νῶτα δρακόντων,
<nonn. d. 2.48> ἠερίους δ' ὄρνιθας ἐδαίνυτο γείτονι λαιμῷ
<nonn. d. 2.49> ἱπταμένους ἀβάτοιο δι' αἰθέρος, ἀγχιφανῆ δὲ
<nonn. d. 2.50> αἰετὸν ἤσθιε μᾶλλον, ἐπεὶ Διὸς ὄρνις ἀκούει:
<nonn. d. 2.51> ἤσθιε βοῦν ἀροτῆρα, καὶ οὐκ ᾤκτειρε δοκεύων
<nonn. d. 2.52> αἱμοβαφῆ ζυγίῳ κεχαραγμένον αὐχένα δεσμῷ.
<nonn. d. 2.53> καὶ ποταμοὺς ἐκόνισσε ἐπιδόρπιον ὕδωρ,
<nonn. d. 2.54> Νηιάδων δὲ φάλαγγας ἀπεστυφέλιξεν ἐναύλων:
<nonn. d. 2.55> καὶ βυθίη στείχουσα βατὸν ῥόον ἅλματι πεζῷ
<nonn. d. 2.56> ἀβρέκτοις μελέεσσιν ἀσάμβαλος ἵστατο Νύμφη
<nonn. d. 2.57> νηιὰς ὑγροκέλευθος, ἁμιλλητῆρι δὲ ταρσῷ
<nonn. d. 2.58> κούρης παλλομένης παρὰ διψάδα πέζαν ἐναύλων
<nonn. d. 2.59> σφίγγετο πηλώεντι πεπηγότα γούνατα δεσμῷ.
<nonn. d. 2.60> μαινομένου δὲ Γίγαντος ἰδὼν πολύμορφον ὀπωπὴν
<nonn. d. 2.61> ταρβαλέος σύριγγα γέρων ἀπεσείσατο ποιμὴν
<nonn. d. 2.62> νόσφι φυγών: ὁρόων δὲ πολυσπερὲς ἔθνος ἀγοστῶν
<nonn. d. 2.63> αἰπόλος ἀστήρικτον ἐπέτρεπεν αὐλὸν ἀέλλαις:
<nonn. d. 2.64> οὐ σπόρον ἀμφεκάλυψε πέδῳ ταλαεργὸς ἀροτρεὺς
<nonn. d. 2.65> ῥαίνων ἀρτιχάρακτον ὀπισθοβόλῳ χθόνα καρπῷ,
<nonn. d. 2.66> οὐδὲ Τυφαονίης παλάμης νωμήτορι παλμῷ
<nonn. d. 2.67> αὔλακα τεμνομένην ἐνοσίχθονι τάμνε σιδήρῳ,
<nonn. d. 2.68> ἀλλὰ βόας μεθέηκε, Γιγαντείῳ δὲ βελέμνῳ
<nonn. d. 2.69> σχιζομένης κενεῶνες ἐγυμνώθησαν ἀρούρης.
<nonn. d. 2.70> καὶ διερὴν φλέβα λῦσεν, ἀνοιγομένου δὲ βερέθρου
<nonn. d. 2.71> χεύμασι πηγαίοισιν ἀνέβλυε νέρτερος αὐλών,
<nonn. d. 2.72> ἀσκεπέος δαπέδοιο χέων ὑποκόλπιον ὕδωρ:
<nonn. d. 2.73> καὶ σκόπελοι ῥίπτοντο: χαραδραίοις δὲ ῥεέθροις
<nonn. d. 2.74> ἠερόθεν πίπτοντες ἐνεκρύπτοντο θαλάσσῃ,
<nonn. d. 2.75> ὕδατα χερσώσαντες: ἀπὸ χθονίων δὲ βελέμνων
<nonn. d. 2.76> αὐτοπαγῆ ῥιζοῦτο νεηγενέων σφυρὰ νήσων.
<nonn. d. 2.77> δένδρεα δ' αὐτόπρεμνα μετωχλίσθησαν ἀρούρης,
<nonn. d. 2.78> καὶ δαπέδῳ πέσε καρπὸς ἀώριος, ἀρτιθαλὴς δὲ
<nonn. d. 2.79> κῆπος ἀιστώθη, ῥοδόεις δ' ἀμαθύνετο λειμών:
<nonn. d. 2.80> καὶ Ζέφυρος δεδόνητο κυλινδομένων κυπαρίσσων
<nonn. d. 2.81> αὐχμηροῖς πετάλοισι: φιλοθρήνοισι δὲ μολπαῖς
<nonn. d. 2.82> αἴλινα Φοῖβος ἄειδε δαϊζομένων ὑακίνθων,
<nonn. d. 2.83> πλέξας πένθιμον ὕμνον, ̓Αμυκλαίων δὲ κορύμβων
<nonn. d. 2.84> κοπτομένῃ πολὺ μᾶλλον ἐπέστενε γείτονι δάφνῃ:
<nonn. d. 2.85> κεκλιμένην δ' ὤρθωσεν ἑὴν πίτυν ἀχνύμενος Πάν:
<nonn. d. 2.86> καί, Μορίης μνησθεῖσα, φερέπτολιν ̓Ατθίδα νύμφην
<nonn. d. 2.87> τεμνομένῃ Γλαυκῶπις ἐπεστονάχιζεν ἐλαίῃ:
<nonn. d. 2.88> καὶ Παφίη δάκρυσε κονιομένης ἀνεμώνης,
<nonn. d. 2.89> πυκνὰ δὲ μυρομένη καλύκων εὐώδεα χαίτην
<nonn. d. 2.90> βόστρυχον ἁβρὸν ἔτιλλε κονιομένου ῥοδεῶνος:
<nonn. d. 2.91> καὶ στάχυν ἡμιτέλεστον ὀλωλότα μύρετο Δηώ,
<nonn. d. 2.92> μηκέτι κῶμον ἄγουσα θαλύσιον: ̔Αδρυάδες δὲ
<nonn. d. 2.93> ἥλικες ὠδύροντο λιπόσκια δένδρεα Νύμφαι.
<nonn. d. 2.94> καί τις ἐυπτόρθοιο διχαζομένοιο κορύμβου
<nonn. d. 2.95> σύγχρονος ἀκρήδμενος ̔Αμαδρυὰς ἄνθορε δάφνης,
<nonn. d. 2.96> ἐκ πίτυος δὲ φυγοῦσα βατῷ ποδὶ παρθένος ἄλλη
<nonn. d. 2.97> ἀγχιφανὴς ἀγόρευε μετήλυδι γείτονι Νύμφῃ:
<nonn. d. 2.98> “Δαφναίη φυγόδεμνος ̔Αμαδρυάς, εἷς δρόμος ἔστω
<nonn. d. 2.99> ἀμφοτέραις, μὴ Φοῖβον ἴδης, μὴ Πᾶνα νοήσω.
<nonn. d. 2.100> ὑλοτόμοι, τάδε δένδρα παρέλθετε, μὴ φυτὰ Δάφνης
<nonn. d. 2.101> τέμνετε δειλαίης τετιημένα: φείδεο, τέκτων,
<nonn. d. 2.102> ὁλκάδα μὴ τελέσῃς πιτυώδεα δούρατα τέμνων,
<nonn. d. 2.103> μὴ ῥοθίων ψαύσειε θαλασσαίης ̓Αφροδίτης.
<nonn. d. 2.104> ναί, δρυτόμος, πυμάτην πόρε μοι χάριν, ἀντὶ κορύμβων
<nonn. d. 2.105> κόπτέ με σοῖς πελέκεσσι, καὶ ἡμετέρου διὰ μαζοῦ
<nonn. d. 2.106> πῆξον ἀνυμφεύτοιο σαόφρονα χαλκὸν ̓Αθήνης,
<nonn. d. 2.107> ὄφρα θάνω πρὸ γάμοιο καὶ ̓́Αιδι παρθένος ἔλθω,
<nonn. d. 2.108> εἰσέτι νῆις ̓́Ερωτος, ἅ περ Πίτυς, οἷά τε Δάφνη.”
<nonn. d. 2.109> ὣς φαμένη πετάλοισι νόθην ποιήσατο μίτρην,
<nonn. d. 2.110> καὶ χλοερῷ ζωστῆρι κατέσκεπεν ἄντυγα μαζοῦ
<nonn. d. 2.111> αἰδομένη, καὶ μηρὸν ἐπεσφηκώσατο μηρῷ:
<nonn. d. 2.112> ἡ δέ μιν εἰσορόωσα κατηφέα ῥήξατο φωνήν:
<nonn. d. 2.113> “Παρθενίης ἔμφυλον ἔχω φόβον, ὅττι καὶ αὐτὴ
<nonn. d. 2.114> ἐκ Δάφνης γεγαυῖα διώκομαι, οἷά τε Δάφνη.
<nonn. d. 2.115> πῇ δὲ φύγω; σκοπέλους ὑποδύσομαι; ἀλλὰ κολώνας
<nonn. d. 2.116> ῥιπτομένας ἐς ̓́Ολυμπον ἐτεφρώσαντο κεραυνοί,
<nonn. d. 2.117> καὶ τρομέω σέο Πᾶνα δυσίμερον, ὅς με χαλέψει,
<nonn. d. 2.118> ὡς Πίτυν, ὡς Σύριγγα: διωκομένη δὲ καὶ αὐτὴ
<nonn. d. 2.119> ἄλλη δευτερόφωνος ὀρίδρομος ἔσσομαι ̓Ηχώ.
<nonn. d. 2.120> οὐκέτι ταῦτα κόρυμβα μετέρχομαι, ἡμιφανῆ δὲ
<nonn. d. 2.121> οὔρεα ναιετάω μετὰ δένδρεον, ἧχι καὶ αὐτὴ
<nonn. d. 2.122> ̓́Αρτεμις ἀγρώσσει φιλοπάρθενος: ἀλλὰ Κρονίων
<nonn. d. 2.123> Καλλιστοῦς λάχε λέκτρον ἐς ̓́Αρτεμιν εἶδος ἀμείψας.
<nonn. d. 2.124> ἵξομαι εἰς ἁλὸς οἶδμα: τί μοι γάμος; ἀλλ' ἐνὶ πόντῳ
<nonn. d. 2.125> ̓Αστερίην ἐδίωκε γυναιμανέων ̓Ενοσίχθων.
<nonn. d. 2.126> αἴθε λάχον πτερὰ κοῦφα: δι' ὑψιπόρου δὲ κελεύθου
<nonn. d. 2.127> ἠερίοις ἀνέμοισι συνέμπορον οἶμον ὁδεύσω:
<nonn. d. 2.128> ἀλλὰ τάχα πτερύγων κενεὸς δρόμος, ὅττι Τυφωεὺς
<nonn. d. 2.129> ἠλιβάτοις παλάμῃσιν ἐπιψαύει νεφελάων.
<nonn. d. 2.130> εἰ δὲ γάμοις ἀδίκοις με βιήσεται, εἶδος ἀμείψω,
<nonn. d. 2.131> μίξομαι ὀρνίθεσσι, καὶ ἱπταμένη φιλομήλη
<nonn. d. 2.132> καὶ ῥόδον ἀγγέλλουσα καὶ ἀνθεμόεσσαν ἐέρσην
<nonn. d. 2.133> ἔσσομαι εἰαρινοῖο φίλη Ζεφύροιο χελιδών,
<nonn. d. 2.134> φθεγγομένη λάλος ὄρνις ὑπωροφίης μέλος ἠχοῦς,
<nonn. d. 2.135> ὀρχηθμῷ πτερόεντι περισκαίρουσα καλιήν.
<nonn. d. 2.136> Πρόκνη, πικρὰ παθοῦσα, σὺ μὲν δέο πενθάδι μολπῇ
<nonn. d. 2.137> υἱέα δακρύσειας, ἐγὼ δ' ἐμὰ λέκτρα γοήσω.
<nonn. d. 2.138> Ζεῦ ἄνα, μὴ τελέσῃς με χελιδόνα, μή με διώξῃ
<nonn. d. 2.139> καὶ Τηρεὺς πτερόεις κεχολωμένος, οἷα Τυφωεύς.
<nonn. d. 2.140> ἀήρ, οὔρεα, πόντος ἀνέμβατος: ἔνδοθι γαίης
<nonn. d. 2.141> κρύπτομαι: ἀλλὰ Γίγαντος ἐχιδναίων ἀπὸ ταρσῶν
<nonn. d. 2.142> ἰοβόλοι δύνουσιν ὑπὸ χθόνα φωλάδες ὕδραι.
<nonn. d. 2.143> εἴην ὑγρὸν ὕδωρ ἐπιδήμιον, οἷα Κομαιθὼ
<nonn. d. 2.144> πατρῴῳ κεράσασα νεόρρυτα χεύματα Κύδνῳ:
<nonn. d. 2.145> οὐκ ἐθέλω παρὰ μῦθον, ὅτι προχοῇσι συνάψω
<nonn. d. 2.146> παρθενικῆς δυσέρωτος ἐμὸν φιλοπάρθενον ὕδωρ.
<nonn. d. 2.147> πῇ δὲ φύγω; Τυφῶνι μιγήσομαι; ἀλλὰ λοχεύσω
<nonn. d. 2.148> ἀλλοφυῆ πολύμορφον ὁμοίιον υἷα τοκῆι.
<nonn. d. 2.149> εἴην δένδρεον ἄλλο, καὶ ἐκ δρυὸς εἰς δρύας ἔλθω
<nonn. d. 2.150> οὔνομα παιδὸς ἔχουσα σαόφρονος: ἀντὶ δὲ Δάφνης
<nonn. d. 2.151> μὴ Μύρρης ἀθέμιστον ἐπώνυμον ἔρνος ἀκούσω.
<nonn. d. 2.152> ναί, λίτομαι, παρὰ χεῦμα γοήμονος ̓Ηριδανοῖο
<nonn. d. 2.153> εἴην ̔Ηλιάδων καὶ ἐγὼ μία: πυκνὰ δὲ δὲ πέμψω
<nonn. d. 2.154> ἐκ βλεφάρων ἤλεκτρα, φιλοθρήνοις δὲ κορύμβοις
<nonn. d. 2.155> γείτονος αἰγείροιο περίπλοκα φύλλα πετάσσω
<nonn. d. 2.156> δάκρυσιν ἀφνειοῖσιν ἐμὴν στενάχουσα κορείην:
<nonn. d. 2.157> οὐ γὰρ ἐγὼ Φαέθοντα κινύρομαι. ἵλαθι, δάφνη,
<nonn. d. 2.158> αἰδέομαι φυτὸν ἄλλο μετὰ προτέρης φυτὸν ὕλης.
<nonn. d. 2.159> ἔσσομαι,ὡς Νιόβη, καὶ ἐγὼ λίθος, ὄφρα καὶ αὐτὴν
<nonn. d. 2.160> λαϊνέην στενάχουσαν ἐποικτείρωσιν ὁδῖται:
<nonn. d. 2.161> ἀλλὰ κακογλώσσοιο τί μοι τύπος; ἵλαθι, Λητώ:
<nonn. d. 2.162> ἐρρέτω αἰνοτόκοιο θεημάχον οὔνομα Νύμφης.”
<nonn. d. 2.163> ἡ μὲν ἔφη: φαέθων δὲ πόλον δινωτὸν ἐάσας
<nonn. d. 2.164> εἰς δύσιν ἔτραπε δίφρον: ἀναθρῴσκουσα δὲ γαίης
<nonn. d. 2.165> ὑψιτενὴς ἅτε κῶνος ἐς ἠέρα σιγαλέη Νὺξ
<nonn. d. 2.166> οὐρανὸν ἀστερόεντι διεχλαίνωσε χιτῶνι,
<nonn. d. 2.167> αἰθέρα δαιδάλλουσα: καὶ ἀννεφέλῳ παρὰ Νείλῳ
<nonn. d. 2.168> ἀθάνατοι πλάζοντο, παρ' ὀφρυόεντι δὲ Ταύρῳ
<nonn. d. 2.169> Ζεὺς Κρονίδης ἀνέμιμνεν ἐγερσιμόθου φάος ̓Ηοῦς.
<nonn. d. 2.170> νὺξ μὲν ἔην: φρουραὶ δὲ περὶ στίχες ἦσαν ̓Ολύμπου
<nonn. d. 2.171> ἑπτὰ περὶ ζώνῃσι, καὶ οἷά περ ὑψόθι πύργων
<nonn. d. 2.172> ἔννυχον ἦν ἀλάλαγμα, βοὴ δ' ἑτερόθροος ἄστρων
<nonn. d. 2.173> ἀμφιλαφὴς πεφόρητο, καὶ ἀξονίης κτύπον ἠχοῦς
<nonn. d. 2.174> ἐκ Κρονίης βαλβῖδος ἐδέχνυτο νύσσα Σελήνης:
<nonn. d. 2.175> καὶ νεφέων στεφανηδὸν ἐπασσυτέρῃσι καλύπτραις
<nonn. d. 2.176> οὐρανὸν ἐφράξαντο φυλάκτορες αἰθέρος ̔͂Ωραι
<nonn. d. 2.177> ἀμφίπολοι Φαέθοντος: ἀσυλήτων δὲ πυλάων
<nonn. d. 2.178> ἀστέρες ̓Ατλάντειον ἐπεκλήισσαν ὀχῆα,
<nonn. d. 2.179> μὴ λόχος εἰσέλθῃσι πόλον μακάρων ἀπεόντων:
<nonn. d. 2.180> ἀντὶ δὲ συρίγγων ἐνοπῆς καὶ ἐθήμονος αὐλοῦ
<nonn. d. 2.181> ἐννυχίαις πτερύγεσσι μέλος σύριζον ἀῆται.
<nonn. d. 2.182> αἰθερίῳ δὲ Δράκοντι συνέμπορος ̓Αρκάδος ̓́Αρκτου
<nonn. d. 2.183> ἐννυχίην Τυφῶνος ἐπήλυσιν ὑψόθι λεύσσων
<nonn. d. 2.184> ὄμμασιν ἀγρύπνοισι γέρων ἐφύλασσε Βοώτης,
<nonn. d. 2.185> ἀντολίην ἐδόκευεν ̔Εωσφόρος, ̔́Εσπερος ἀστὴρ
<nonn. d. 2.186> ἑσπερίην, Νοτίας δὲ λιπὼν ἰθύντορι τόξων
<nonn. d. 2.187> ὀμβρηρὰς Βορέαο πύλας περιδέδρομε Κηφεύς.
<nonn. d. 2.188> καὶ πυρὰ πάντοθεν ἦεν, ἐπεὶ φλόγες αἴθοπες ἄστρων
<nonn. d. 2.189> καὶ νύχιοι λαμπτῆρες ἀκοιμήτοιο Σελήνης
<nonn. d. 2.190> ὡς δαΐδες σελάγιζον, ἀελλήεντι δὲ ῥόμβῳ
<nonn. d. 2.191> πυκνὰ διαθρῴσκοντες ἀπ' αἰθέρος ἄκρον ̓Ολύμπου
<nonn. d. 2.192> ἀστέρες ἀικτῆρες ἐπέγραφον ἠέρα πυρσῷ
<nonn. d. 2.193> δεξιτεροὶ Κρονίωνι, κυβιστητῆρι δὲ παλμῷ
<nonn. d. 2.194> πυκνὰ διαΐσσουσα χαρασσομένων νεφελάων
<nonn. d. 2.195> ἀστεροπὴ σκίρτησεν, ἀμοιβαίῃσι δὲ ῥιπαῖς
<nonn. d. 2.196> κρύπτετο καὶ σελάγιζε παλίνδρομος ἄστατος αἴγλη,
<nonn. d. 2.197> καὶ πλοκάμους πλεκτοῖο πυρὸς βοτρυδὸν ἑλίξας
<nonn. d. 2.198> φέγγεϊ λαχνήεντι σέλας τρήχυνε κομήτης,
<nonn. d. 2.199> καὶ δοκίδες μάρμαιρον ἐπήλυδες, οἷα δὲ μακροὶ
<nonn. d. 2.200> ἠερόθεν τανύοντο δοκοὶ δολιχήρεϊ πυρσῷ
<nonn. d. 2.201> Ζηνὶ συναιχμάζοντες, ὑπ' ἀκτίνεσσι δὲ λάμπων
<nonn. d. 2.202> ἀντιπόρου Φαέθοντος ἐκάμπτετο σύνδρομος ὄμβρῳ
<nonn. d. 2.203> ἴριδος ἀγκύλα κύκλα πολύχροος ὁλκὸς ὑφαίνων,
<nonn. d. 2.204> χλωρὰ μελαινομένῳ, ῥοδοειδέι λευκὰ κεράσσας.
<nonn. d. 2.205> καὶ Διὶ μουνωθέντι παρήγορος ἵκετο Νίκη
<nonn. d. 2.206> ἠέρος ἄκρα κέλευθα διαγράψασα πεδίλῳ,
<nonn. d. 2.207> Λητοῦς εἶδος ἔχουσα, καὶ ὁπλίζουσα τοκῆα
<nonn. d. 2.208> ἀντιτύποις στομάτεσσι πολύτροπον ἴαχε φωνήν:
<nonn. d. 2.209> “Ζεῦ ἄνα, σῶν τεκέων πρόμος ἵστασο, μηδὲ νοήσω
<nonn. d. 2.210> μιγνυμένην Τυφῶνι γάμων ἀδίδακτον ̓Αθήνην:
<nonn. d. 2.211> μητέρα μὴ τελέσειας ἀμήτορα, μαρνάμενος δὲ
<nonn. d. 2.212> ἀστεροπὴν κούφιζε σελασφόρον ἔγχος ̓Ολύμπου,
<nonn. d. 2.213> καὶ νεφέλας συνάγειρε τὸ δεύτερον, ὑέτιε Ζεῦ:
<nonn. d. 2.214> ἤδη γὰρ σταθεροῖο τινάσσεται ἕδρανα κόσμου
<nonn. d. 2.215> χερσὶ Τυφαονίῃσιν, ὁμοζυγέων δὲ λυθέντων
<nonn. d. 2.216> στοιχείων πισύρων ἠρνήσατο λήια Δηώ:
<nonn. d. 2.217> ἥβη λεῖπε κύπελλον, ̓́Αρης δ' ἀπεσείσατο λόγχην,
<nonn. d. 2.218> ̔Ερμῆς ῥάβδον ἔθηκε, λύρην δ' ἔρριψεν ̓Απόλλων,
<nonn. d. 2.219> καὶ πτερόεις πεπότητο λιπὼν πτερόεντας ὀιστούς,
<nonn. d. 2.220> εἶδος ἔχων κύκνοιο, τελεσσιγάμου δὲ θεαίνης
<nonn. d. 2.221> ἄσπορος ἔπλετο κόσμος ἀλωομένης ̓Αφροδίτης,
<nonn. d. 2.222> ἁρμονίης δ' ἀλύτου λύτο πείσματα: νυμφοκόμος γὰρ
<nonn. d. 2.223> πανδαμάτωρ ἀδάμαστος ̓́Ερως θρασὺς εἰς φόβον ἔπτη
<nonn. d. 2.224> τόξα λιπὼν γονόεντα: καὶ ἠθάδα Λῆμνον ἐάσας
<nonn. d. 2.225> σὸς πυρόεις ̔́Ηφαιστος ἀπειθέα γούνατα σύρων
<nonn. d. 2.226> ἆ βραδὺς ἀστήρικτον ἔχει δρόμον. ἆ μέγα θαῦμα,
<nonn. d. 2.227> καὶ μάλα μοι κοτέουσαν ἐποικτείρω σέθεν ̔́Ηρην.
<nonn. d. 2.228> ἦ ῥα τεὸς γενέτης πάλιν ἵξεται εἰς χορὸν ἄστρων;
<nonn. d. 2.229> μή ποτε τοῦτο γένοιτο: καὶ εἰ Τιτηνὶς ἀκούω,
<nonn. d. 2.230> οὐκ ἐθέλω Τιτῆνας ἰδεῖν κρατέοντας ̓Ολύμπου,
<nonn. d. 2.231> ἀλλὰ σὲ καὶ σέο τέκνα. σὺ δὲ κρατέοντι κεραυνῷ
<nonn. d. 2.232> ̓Αρτέμιδος προμάχιζε σαόφρονος: ἦ ῥα φυλάσσω
<nonn. d. 2.233> παρθενικὴν ἀνάεδνον ἀναγκοίῳ παρακοίτῃ;
<nonn. d. 2.234> ἦ ῥα τόκου ταμίη τόκον ὄψεται; ἦ ῥα τανύσσει
<nonn. d. 2.235> χεῖρας ἐμοί; ποίην δὲ καλέσσομαι ἰοχεαίρῃ
<nonn. d. 2.236> ἵλαον Εἰλείθυιαν, ὅτ' Εἰλείθια λοχεύσῃ;”
<nonn. d. 2.237> ὣς φαμένης σκιοειδὲς ἑὸν πτερὸν ̔́Υπνος ἑλίξας
<nonn. d. 2.238> εὔνασεν ἀμπνείουσαν ὅλην φύσιν: ἀλλὰ Κρονίων
<nonn. d. 2.239> ἦν τότε μοῦνος ἄυπνος: ἐφαπλώσας δὲ Τυφωεὺς
<nonn. d. 2.240> νωθρὰ βαρυνομέναις ἐπερείσατο νῶτα χαμεύναις
<nonn. d. 2.241> πλήσας μητέρα γαῖαν: ἀνοιγομένοιο δὲ κόλπου
<nonn. d. 2.242> χάσματι κοιλαίνοντο σεσηρότι φωλάδες εὐναὶ
<nonn. d. 2.243> εἰς χθόνα δυομένοισιν ἐχιδναίοισι καρήνοις.
<nonn. d. 2.244> ἠελίου δὲ φανέντος ὁμογλώσσων ἀπὸ λαιμῶν
<nonn. d. 2.245> εἰς ἐνοπὴν πολύπηχυς ἐπεβρυχᾶτο Τυφωεὺς
<nonn. d. 2.246> Ζῆνα μέγαν καλέων: βλοσυρὴ δέ οἱ ἵκετο φωνή,
<nonn. d. 2.247> ῥιζοπαγὴς ὅθι πέζα παλιμπόρου ̓Ωκεανοῖο
<nonn. d. 2.248> τέτραχα τεμνομένην περιβάλλεται ἄντυγα κόσμου,
<nonn. d. 2.249> ζωσαμένη στεφανηδὸν ὅλην χθόνα κυκλάδι μίτρῃ:
<nonn. d. 2.250> φθεγγομένου δὲ Γίγαντος ἀμειβομένη στίχα φωνῆς
<nonn. d. 2.251> παντοίη σμαράγησε καὶ οὐ μία σύνθροος ἠχώ:
<nonn. d. 2.252> τοῦ δέ κορυσσομένοιο φυῆς πολυειδέι μορφῇ
<nonn. d. 2.253> ὠρυγὴ κελάδησε λύκων, βρύχημα λεόντων,
<nonn. d. 2.254> ἄσθμα συῶν, μύκημα βοῶν, σύριγμα δρακόντων,
<nonn. d. 2.255> πορδαλίων θρασὺ χάσμα, κορυσσομένων γένυς ἄρκτων,
<nonn. d. 2.256> λύσσα κυνῶν: μεσάτῃ δὲ Γίγας βροτοειδέι μορφῇ
<nonn. d. 2.257> Ζηνὸς ἀπειλήτειραν ἀπερροίβδησεν ἰωήν:
<nonn. d. 2.258> “Χεῖρες ἐμαί, Διὸς οἶκον ἀράξατε, πυθμένα κόσμου
<nonn. d. 2.259> σείσατε σὺν μακάρεσσι, καὶ αὐτοέλικτον ̓Ολύμπου
<nonn. d. 2.260> κόψατε θεῖον ὀχῆα, καὶ αἰθερίης ἐπὶ γαίῃ
<nonn. d. 2.261> κίονος ἑλκομένης φυγέτω δεδονημένος ̓́Ατλας,
<nonn. d. 2.262> ἄντυγα δ' ἀστερόφοιτον ἀπορρίψειεν ̓Ολύμπου,
<nonn. d. 2.263> μηκέτι δειμαίνων ἕλικα δρόμον—οὐ γὰρ ἐάσω
<nonn. d. 2.264> ὤμοις θλιβομένοις κυρτούμενον υἱὸν ̓Αρούρης
<nonn. d. 2.265> αἰθέρος ὀχλίζοντα παλινδίνητον ἀνάγκην—,
<nonn. d. 2.266> ἀλλὰ θεοῖς ἑτέροισιν ἀτέρμονα φόρτον ἐάσας
<nonn. d. 2.267> μαρνάσθω μακάρεσσιν, ἀναρρήξειε δὲ πέτρας
<nonn. d. 2.268> τρηχαλέοις βελέεσσιν ὀιστεύων πόλον ἄστρων,
<nonn. d. 2.269> ὃν πάρος ἠέρταζεν, ἱμασσόμεναι δὲ κολώναις
<nonn. d. 2.270> ταρβαλέαι φυγέτωσαν ἀνάλκιδες οὐρανὸν ̔͂Ωραι,
<nonn. d. 2.271> δμωίδες ̓Ηελίοιο περιπλέγδην δὲ λαβοῦσαι
<nonn. d. 2.272> ἠέρι μίξατε γαῖαν, ὕδωρ πυρὶ, πόντον ̓Ολύμπῳ.
<nonn. d. 2.273> καὶ πισύρων ἀνέμων τελέσω δούλειον ἀνάγκην,
<nonn. d. 2.274> μαστίζω Βορέην, κλονέω Νότον, Εὖρον ἱμάσσω,
<nonn. d. 2.275> καὶ Ζέφυρον πλήξαιμι, καὶ ἤματι νύκτα κεράσσω
<nonn. d. 2.276> χειρὶ μιῇ : καὶ γνωτὸς ἐμὸς πολυπίδακι λαιμῷ
<nonn. d. 2.277> ̓Ωκεανὸς πρὸς ̓́Ολυμπον ἄγων ὑψούμενον ὕδωρ,
<nonn. d. 2.278> πέντε παραλλήλων πεφορημένος ὑψόθι κύκλων,
<nonn. d. 2.279> ἄστρα κατακλύσσειε, καὶ ὕδατι διψὰς ἀλάσθω
<nonn. d. 2.280> ἄρκτος ̔Αμαξαίοιο δεδυκότος ἱστοβοῆος.
<nonn. d. 2.281> ταῦροι ἐμοί, δονέοντες ἰσήμερον ἄντυγα κύκλων
<nonn. d. 2.282> αἰθέρι μυκήσασθε, χαρασσομέναις δὲ κεραίαις
<nonn. d. 2.283> ἰσοτύπου φλογεροῖο κεράατα ῥήξατε Ταύρου:
<nonn. d. 2.284> καὶ βόες ὑγρὰ κέλευθα μεταλλάσσωσι Σελήνης
<nonn. d. 2.285> δειδιότες βαρύδουπον ἐμῶν μύκημα καρήνων:
<nonn. d. 2.286> καὶ βλοσυρῶν μέγα χάσμα διαπτύξασα γενείων
<nonn. d. 2.287> ἄρκτος ἀνοιστρήσειε Τυφαονὶς ̓́Αρκτον ̓Ολύμπου:
<nonn. d. 2.288> αἰθερίῳ δὲ Λέοντι λέων ἐμὸς ἀντιφερίζων
<nonn. d. 2.289> Ζῳδιακῆς ἀέκοντα μεταστήσειε κελεύθου:
<nonn. d. 2.290> ἡμετέρους δὲ δράκοντας ̓́Οφις φρίξειεν ̔Αμάξης...
<nonn. d. 2.291> ἀστεροπαῖς ὀλίγαις κεκορυθμένος: ἀλλὰ θαλάσσης
<nonn. d. 2.292> κύματα λυσσήεντα, λόφοι χθονός, ἄγκεα νήσων
<nonn. d. 2.293> φάσγανά μοι γεγάασι, καὶ ἀσπίδες εἰσὶ κολῶναι,
<nonn. d. 2.294> καὶ σκόπελοι θώρηκες ἀαγέες, ἔγχεα πέτραι,
<nonn. d. 2.295> καὶ ποταμοὶ σβεστῆρες ἀκιδνοτάτοιο κεραυνοῦ.
<nonn. d. 2.296> δεσμοὺς δ' ̓Ιαπετοῖο Ποσειδάωνι φυλάσσω,
<nonn. d. 2.297> ἀμφὶ δὲ Καύκασον ἄκρον ἐύπτερος ἄλλος ἀρείων
<nonn. d. 2.298> αἰετὸς αἱμάξειε παλιμφυὲς ἧπαρ ἀμύσσων
<nonn. d. 2.299> ̔Ηφαίστου πυρόεντος, ἐπεὶ πυρὸς εἵνεκα κάμνει
<nonn. d. 2.300> ἥπατος αὐτοφύτοιο χαρασσομένοιο Προμηθεύς:
<nonn. d. 2.301> υἱάσι δ' ἀντικέλευθον ἔχων τύπον ̓Ιφιμεδείης
<nonn. d. 2.302> κρύψω ἀλυκτοπέδῃσι περίπλοκον υἱέα Μαίης
<nonn. d. 2.303> χαλκέῳ ἐν κεράμῳ πεφυλαγμένον, ὄφρά τις εἴπῃ:
<nonn. d. 2.304> ̔λύσας δεσμὸν ̓́Αρηος ἐκεύθετο δέσμιος ̔Ερμῆς. ̓
<nonn. d. 2.305> λυσαμένη δ' ἄψαυστον ἑῆς σφρηγῖδα κορείης
<nonn. d. 2.306> ̓́Αρτεμις ̓Ωρίωνος ἀναγκαίη δάμαρ ἔστω,
<nonn. d. 2.307> καὶ Τιτυῷ πετάσειε παλαίτερα φάρεα Λητώ,
<nonn. d. 2.308> εἰς γάμον ἑλκομένη βεβιημένον: ἀνδροφόνον δὲ
<nonn. d. 2.309> ῥωγαλέων σακέων γυμνούμενον ̓́Αρεα δήσας
<nonn. d. 2.310> κοίρανον ὑσμίνης ληίσσομαι ἀντὶ φονῆος
<nonn. d. 2.311> μείλιχον, ὀψιγάμῳ δὲ συναπτομένην ̓Εφιάλτῃ
<nonn. d. 2.312> Παλλάδα ληιδίην νυμφεύσομαι, ὄφρα νοήσω
<nonn. d. 2.313> ̓́Αρεα θητεύοντα καὶ ὠδίνουσαν ̓Αθήνην.
<nonn. d. 2.314> καὶ μογεροῖς ὤμοισι παλινδίνητον ἀείρων
<nonn. d. 2.315> οὐρανὸν ̓Ατλάντειον ἐλαφρίσσειε Κρονίων
<nonn. d. 2.316> ὄρθιος, ἡμετέρων δὲ γάμων ὑμέναιον ἀκούσῃ
<nonn. d. 2.317> ζῆλον ὑποκλέπτων, ὅτε νυμφίος ἔσσομαι ̔́Ηρης.
<nonn. d. 2.318> οὐ μὲν ἐγὼ δαΐδων ἐπιδεύομαι: αὐτόματος δὲ
<nonn. d. 2.319> δαλὸς ἐμῶν θαλάμων στεροπῆς σέλας, ἀντὶ δὲ πεύκης
<nonn. d. 2.320> αὐτὸς ἐμοὶ Φαέθων ἰδίης φλογὸς ἁψάμενος πῦρ
<nonn. d. 2.321> νυμφιδίῳ τανύσειε Τυφωέι δούλιον αἴγλην,
<nonn. d. 2.322> καὶ γαμίους σπινθῆρας ἐπαιθύσσοντες ̓Ολύμπῳ
<nonn. d. 2.323> ἀστέρες ἀστράψειαν ἐμῶν λαμπτῆρες ̓Ερώτων,
<nonn. d. 2.324> ἀστέρες ἕσπερα λύχνα: σὺν εὐθαλάμῳ δ' ̓Αφροδίτῃ
<nonn. d. 2.325> εὐνέτις ̓Ενδυμίωνος ἐμὴ θεράπαινα Σελήνη
<nonn. d. 2.326> δέμνιά μοι στορέσειε: καὶ εἰ χρέος ἐστὶ λοετρῶν,
<nonn. d. 2.327> λούσομαι ἀστερόεντος ἐν ὕδασιν ̓Ηριδανοῖο:
<nonn. d. 2.328> ἀλλὰ Διὸς μετὰ λέκτρα Τυφωέι, κυκλάδες ̔͂Ωραι,
<nonn. d. 2.329> πήξατε παστὸν ̓́Ερωτος: ἀπ' ̓Ωκεανοῦ δὲ καὶ αὐταί,
<nonn. d. 2.330> Λητώ, ̓Αθηναίη, Παφίη, Χάρις, ̓́Αρτεμις, ̔́Ηβη,
<nonn. d. 2.331> νυμφοκόμῳ Τυφῶνι κομίσσατε σύγγονον ὕδωρ:
<nonn. d. 2.332> καὶ γαμίοις πλήκτροισιν ἐμῆς παρὰ δαῖτα τραπέζης
<nonn. d. 2.333> ἀντὶ Διὸς μέλψειε Τυφωέα λάτρις ̓Απόλλων.
<nonn. d. 2.334> οὐ ξείνου δαπέδοιο φέρω πόθον: ἡμέτερον γὰρ
<nonn. d. 2.335> οὐρανὸν ἀστερόνωτον ἀδελφεὸν ἡνιοχεύσω,
<nonn. d. 2.336> αὐρανὸν οἶκον ἔχων μητρώιον, υἱέα γαίης.
<nonn. d. 2.337> καὶ Κρόνον ὠμηστῆρα τὸ δεύτερον εἰς φάος ἕλκων
<nonn. d. 2.338> γνωτὸν ἐμὸν συνάεθλον ἀπὸ χθονίοιο βερέθρου
<nonn. d. 2.339> λύσω δεσμὰ βίαια, παλιννόστους δὲ τελέσσω
<nonn. d. 2.340> αἰθερίους Τιτῆνας, ὁμωροφίους δὲ κομίσσω
<nonn. d. 2.341> γηγενέας Κύκλωπας ἐς οὐρανόν, ἄλλα δὲ τεύξω
<nonn. d. 2.342> ὅπλα πυρός: πολέων γὰρ ἐμοὶ χρέος ἐστὶ κεραυνῶν,
<nonn. d. 2.343> ὅττι διηκοσίῃσι, καὶ οὐ διδύμαις πολεμίζω
<nonn. d. 2.344> χερσὶν ἐγὼ Κρονίδῃ πανομοίιος: ἀντιτύπους δὲ
<nonn. d. 2.345> κρείσσονας ὀψιγόνους πολυφεγγέι μείζονι πυρσῷ
<nonn. d. 2.346> ἀστεροπὰς ἑτέρας χαλκεύσομαι, εὐρύτερον δὲ
<nonn. d. 2.347> ὄγδοον οὐρανὸν ἄλλον ὑπέρτερον ὑψόθι τεύξω
<nonn. d. 2.348> ἄστρασι φαιδροτέροισι κεκασμένον: οὐ δύναται γὰρ
<nonn. d. 2.349> ἀγχιφανὴς πόλος οὗτος ὅλον Τυφῶνα καλύψαι.
<nonn. d. 2.350> καὶ μετὰ θήλεα τέκνα καὶ ἀρσενόπαιδα γενέθλην
<nonn. d. 2.351> πουλυτόκου Κρονίδαο πολυσπερὲς ἄλλο φυτεύσω
<nonn. d. 2.352> αἷμα νέων μακάρων πολυαύχενον: οὐ χορὸν ἄστρων
<nonn. d. 2.353> λείψω νόσφι γάμων ἀχρήιον, ἀλλὰ συνάψω
<nonn. d. 2.354> ἄρσενι θηλυτέρην, ἵνα δούλια τέκνα λοχεύσῃ
<nonn. d. 2.355> παρθενικὴ πτερόεσσα παρευνηθεῖσα Βοώτῃ.”
<nonn. d. 2.356> εἶπεν ὁμοκλήσας: Κρονίδης δ' ἐγέλασσεν ἀκούων.
<nonn. d. 2.357> καὶ μόθος ἀμφοτέροισιν ἐπέβρεμεν: ἦν δὲ κυδοιμοῦ
<nonn. d. 2.358> πομπὸς ̓́Ερις Τυφῶνι, Διὸς δ' ἡγήσατο Νίκη
<nonn. d. 2.359> εἰς μόθον. οὐ βοέης ἀγέλης χάριν, οὐ περὶ ποίμνης
<nonn. d. 2.360> ἦεν ἀγών, οὐ νεῖκος ἔην ἐπὶ κάλλεϊ νύμφης,
<nonn. d. 2.361> οὐ κλόνος ἀμφὶ πόληος ὀλίζονος: ἀλλ' ὑπὲρ αὐτοῦ
<nonn. d. 2.362> αἰθέρος ἵστατο δῆρις, ἔην δ' ἐνὶ γούνασι Νίκης
<nonn. d. 2.363> σκῆπτρα Διὸς καὶ θῶκος ἀέθλια δηιοτῆτος.
<nonn. d. 2.364> Ζεὺς μὲν ἱμασσομένων νεφέων βρονταῖον ἀράσσων
<nonn. d. 2.365> αἰθέριον μύκημα μέλος σάλπιζεν ̓Ενυοῦς,
<nonn. d. 2.366> καὶ νεφέλας ἑλικηδὸν ἐπὶ στέρνοιο καθάψας
<nonn. d. 2.367> εἶχε Γιγαντείων βελέων σκέπας: οὐδὲ Τυφωεὺς
<nonn. d. 2.368> ἄψοφος ἦν: κεφαλαὶ δὲ βοῶν μυκηθμὸν ἱεῖσαι
<nonn. d. 2.369> αὐτόματοι σάλπιγγες ἐπεσμαράγησαν ̓Ολύμπῳ,
<nonn. d. 2.370> συμμιγέες δὲ δράκοντες ἐσύρισαν, ̓́Αρεος αὐλοί.
<nonn. d. 2.371> καὶ στίχας ἠλιβάτων μελέων θώρηξε Τυφωεὺς
<nonn. d. 2.372> φραξάμενος σκοπέλῳ σκόπελον μέγαν, εἰσόκε πυκναὶ
<nonn. d. 2.373> ἀρραγέες στοιχηδὸν ἐπυργώθησαν ἐρίπναι,
<nonn. d. 2.374> καὶ πέτρην προθέλυμνον ἐπασσυτέρῃ θέτο πέτρῃ:
<nonn. d. 2.375> ἦν δὲ κορυσσομένης στρατιῆς τύπος: ἀγχιφανὴς γὰρ
<nonn. d. 2.376> ῥωγάδα ῥωγὰς ἔρειδε, λόφος λόφον, αὐχένα δ' αὐχήν,
<nonn. d. 2.377> ὑψινεφὴς δ' ἀγκῶνα πολύπτυχον ὤθεεν ἀγκών:
<nonn. d. 2.378> καἰ κρανααὶ πήληκες ἔσαν Τυφῶνι κολῶναι
<nonn. d. 2.379> αἰπυλόφῳ πρηῶνι καλυπτομένων κεφαλάων.
<nonn. d. 2.380> μαρναμένου δὲ Γίγαντος ἔην πολυδειράδι μορφῇ
<nonn. d. 2.381> ἓν δέμας, ἀλλὰ φάλαγγες ἀπείρονες, αἱ μὲν ἀγοστῶν,
<nonn. d. 2.382> αἱ δὲ λεοντείων γενύων εὐθηγέες αἰχμαί,
<nonn. d. 2.383> ἄλλαι ἐχιδναίων πλοκάμων ἐπιβήτορες ἄστρων.
<nonn. d. 2.384> δένδρεα δ' ἐπτύσσοντο Τυφαονίων ἀπὸ χειρῶν
<nonn. d. 2.385> σειόμενα Κρονίδαο καταντίον, ἄλλα δὲ γαίης
<nonn. d. 2.386> ἔρνεα καλλιπέτηλα, τά περ βεβριθότι παλμῷ
<nonn. d. 2.387> Ζεὺς ἀέκων ἀμάθυνεν ἑνὶ σπινθῆρι κεραυνοῦ:
<nonn. d. 2.388> πολλὴ μὲν πτελέη σὺν ὁμήλικι ῥίπτετο πεύκῃ
<nonn. d. 2.389> καὶ πλάτανος περίμετρος, ἀκοντίζοντο δὲ λεῦκαι
<nonn. d. 2.390> ἄντα Διός: πολλὴ δὲ λαγὼν ἐρρήγνυτο γαίης.
<nonn. d. 2.391> πᾶσα δὲ τετράπλευρος ἴτυς στυφελίζετο κόσμου,
<nonn. d. 2.392> καὶ πίσυρες Κρονίωνι συναιχμάζοντες ἀῆται
<nonn. d. 2.393> ἠερίην σκοτόεσσαν ἐπυργώσαντο κονίην
<nonn. d. 2.394> κύματα κυρτώσαντες: ἱμασσομένης δὲ θαλάσσης
<nonn. d. 2.395> Σικελίη δεδόνητο, Πελωρίδες ἔβρεμον ὄχθαι
<nonn. d. 2.396> Αἰτναῖοί τε τένοντες, ἐμυκήσαντο δὲ πέτραι
<nonn. d. 2.397> μάντιες ἐσσομένων Λιλυβηίδες, ἔκτυπε δ' ἀκτὴ
<nonn. d. 2.398> ἑσπέριον παρὰ χεῦμα Παχυνιάς: ἐγγύθι δ' ἄρκτου
<nonn. d. 2.399> ἀμφὶ νάπην Θρήισσαν ̓Αθωιὰς ἔκλαγε Νύμφη,
<nonn. d. 2.400> Πιερικῷ δὲ τένοντι Μακηδονὶς ἴαχεν ὕλη:
<nonn. d. 2.401> ἀντολίης δὲ θέμεθλα τινάσσετο, δενδροκόμοι δὲ
<nonn. d. 2.402> ̓Ασσυρίου Λιβάνοιο θυώδεες ἔκτυπον αὐλαί.
<nonn. d. 2.403> καὶ Διὸς ἀκαμάτοιο καταιχμάζοντα κεραυνοῦ
<nonn. d. 2.404> ῥίπτετο πολλὰ βέλεμνα Τυφαονίων ἀπὸ χειρῶν:
<nonn. d. 2.405> καὶ τὰ μὲν ἀίσσοντα Σεληναίῳ παρὰ δίφρῳ
<nonn. d. 2.406> ἀσταθέων ἀχάρακτα κατέγραφον ἴχνια ταύρων,
<nonn. d. 2.407> ἄλλα δὲ δινηθέντα δι' ἠέρος ὀξέι ῥοίζῳ
<nonn. d. 2.408> ἄσθμασιν ἀντιπόροισι μετερρίπιζον ἀῆται:
<nonn. d. 2.409> καὶ Διὸς ἀψαύστοιο παραπλαγχθέντα κεραυνοῦ
<nonn. d. 2.410> πολλὰ Ποσειδάωνος ἐδέξατο τερπομένη χείρ,
<nonn. d. 2.411> γειοτόμου γλωχῖνος ἀφειδήσασα τριαίνης:
<nonn. d. 2.412> ὑγροβαφῆ δὲ βέλεμνα παρὰ Κρονίης πόρον ἅλμης
<nonn. d. 2.413> Ζηνὶ φέρων ἀνάθημα γέρων ἱδρύσατο Νηρεύς.
<nonn. d. 2.414> καὶ βλοσυροὺς δύο παῖδας ̓Ενυαλίοιο κορύσσας
<nonn. d. 2.415> εἶχε Φόβον καὶ Δεῖμον ὀπάονα πατροπάτωρ Ζεὺς
<nonn. d. 2.416> αἰθέρος ἀσπιστῆρας ὁμήλυδας, ἀστεροπῇ δὲ
<nonn. d. 2.417> στῆσε Φόβον, καὶ Δεῖμον ἐπεστήριξε κεραυνῷ
<nonn. d. 2.418> δεῖμα φέρων Τυφῶνι: καὶ ἀσπίδα κούφισε Νίκη
<nonn. d. 2.419> πρόσθε Διὸς τανύουσα, καὶ ἀντιάχησεν ̓Ενυώ,
<nonn. d. 2.420> ̓́Αρης δ' ἐσμαράγησεν. ἐπαιγίζων δὲ θυέλλαις
<nonn. d. 2.421> ἠερόθεν πεφόρητο μετάρσιος αἰγίοχος Ζεύς,
<nonn. d. 2.422> ἑζόμενος πτερόεντι Χρόνου τετράζυγι δίφρῳ:
<nonn. d. 2.423> ἵπποι δὲ Κρονίωνος ὁμόζυγες ἦσαν ἀῆται.
<nonn. d. 2.424> καὶ πῇ μὲν στεροῇσι κορύσσετο, πῇ δὲ κεραυνῷ,
<nonn. d. 2.425> ἄλλοτε δὲ βροντῇσιν ἐπέχραεν, ἄλλοτε δ' ὄμβρων
<nonn. d. 2.426> πηγνυμένης προχέων πετρούμενα νῶτα χαλάζης
<nonn. d. 2.427> ὀμβρηροῖς βελέεσσι: Γιγαντείοισι δὲ πυκνοὶ
<nonn. d. 2.428> κίονες ὑδατόεντες ἐπερρήγνυντο καρήνοις
<nonn. d. 2.429> ὀξυβελεῖς, παλάμαι δὲ Τυφωέος, οἷα μαχαίρῃ,
<nonn. d. 2.430> ἠερίῳ τέμνοντο χαλαζήεντι βελέμνῳ:
<nonn. d. 2.431> καὶ παλάμη κεκόνιστο, καὶ οὐ μεθέηκε κολώνης,
<nonn. d. 2.432> ἀλλὰ νιφοβλήτοιο τομῇ πληγεῖσα χαλάζης
<nonn. d. 2.433> μάρνατο καὶ πίπτουσα, διαΐσσουσα δὲ γαίης
<nonn. d. 2.434> ἅλμασιν αὐτοκύλιστος ἐπάλλετο μαινομένη χείρ,
<nonn. d. 2.435> οἷα βαλεῖν ἐθέλουσα καὶ εἰσέτι κύκλον ̓Ολύμπου.
<nonn. d. 2.436> καὶ πρόμος οὐρανίων πυρόεν βέλος ὑψόθι σείων
<nonn. d. 2.437> δεξιὸν ἐκ λαιοῖο κέρας πολέμοιο νομεύων
<nonn. d. 2.438> ὑψιφανὴς πολέμιζεν: ἐς ὑδροπόρους δὲ χαράδρας
<nonn. d. 2.439> ὦρτο Γίγας πολύπηχυς, ἐπασσυτέρῳ δὲ συνάψας
<nonn. d. 2.440> αὐτομάτῳ σφήκωσεν ὁμόπλοκα δάκτυλα δεσμῷ
<nonn. d. 2.441> κοιλαίνων παλάμας πολυχανδέας, ᾗσιν ἀείρων
<nonn. d. 2.442> μεσσόθι χειμερίων ποταμῶν ὀρεσίδρομον ὕδωρ,
<nonn. d. 2.443> χερσὶ βαθυνομέναις μεμερισμένα χεύματα πέμπων,
<nonn. d. 2.444> ἀστεροπῇ προέηκε: χαραδραίῳ δὲ ῥεέθρῳ
<nonn. d. 2.445> βαλλομένη σελάγιζε δι' ὕδατος αἰθερίη φλὸξ
<nonn. d. 2.446> λαβροτέρῳ σπινθῆρι, καὶ ἔζεσε δίψιον ὕδωρ
<nonn. d. 2.447> αἰθαλόεν, διερὴ δὲ δύσις τερσαίνετο μύδρῳ:
<nonn. d. 2.448> σβέσσαι γὰρ μενέαινε Γίγας θρασὺς αἰθέριον πῦρ,
<nonn. d. 2.449> νήπιος: οὐδ' ἐνόησε, πυραυγέες ὅττι κεραυνοὶ
<nonn. d. 2.450> καὶ στεροπαὶ γεγάασιν ἀπ' ὀμβροτόκων νεφελάων.
<nonn. d. 2.451> καὶ πάλιν ἰθυτμῆτας ἑλὼν σπήλυγγας ἐναύλων
<nonn. d. 2.452> στέρνα Διὸς μενέαινε βαλεῖν ἄτρωτα σιδήρῳ,
<nonn. d. 2.453> καὶ σκοπιὴ Διὸς ἄντα τιταίνετο: χείλεϊ δ' ἄκρῳ
<nonn. d. 2.454> Ζεὺς ὀλίγου φύσησε, καὶ ὑψίκρημνον ἐοῦσαν
<nonn. d. 2.455> λεπταλέον φύσημα παρέτραπε κυκλάδα πέτρην.
<nonn. d. 2.456> χειρὶ δὲ δινήεντα λόφον νησαῖον ἀράξας
<nonn. d. 2.457> εἰς ἐνοπὴν πολύδινος ἀνῃώρητο Τυφωεύς,
<nonn. d. 2.458> καὶ Διὸς ἀρρήκτοιο κατηκόντιζε προσώπου:
<nonn. d. 2.459> ἀλλ' ὁ μὲν ἀντικέλευθον ἀλεύατο μάρμαρον αἰχμὴν
<nonn. d. 2.460> κρᾶτα παρακλίνας, στεροπῆς δ' ἐτύχησε Τυφωεὺς
<nonn. d. 2.461> θερμὸν ἀμειβομένης ἕλικα δρόμον, αἶψα δὲ πέτρη
<nonn. d. 2.462> ἀκροφαληριόωσα μελαίνετο μάρτυρι καπνῷ.
<nonn. d. 2.463> καὶ τριτάτην προΐαλλεν: ἐπεσσυμένην δὲ Κρονίων
<nonn. d. 2.464> πεπταμένης παλάμης μεσάτῳ νωμήτορι καρπῷ,
<nonn. d. 2.465> σφαῖραν ἅτε θρῴσκουσαν, ἀτέρμονι χειρὶ πατάξας
<nonn. d. 2.466> πέμπε πάλιν Τυφῶνι: μεταστρεφθεῖσα δὲ πολλῇ
<nonn. d. 2.467> ἠερίῃ στροφάλιγγι παλιννόστοιο πορείης
<nonn. d. 2.468> αὐτομάτη τόξευεν ὀιστευτῆρα κολώνη.
<nonn. d. 2.469> τέτρατον ἠκόντιζεν ὑπέρτερον: ἁψαμένη δὲ
<nonn. d. 2.470> αἰγίδος ἀκροτάτων θυσάνων ἐδιχάζετο πέτρη.
<nonn. d. 2.471> ἄλλην δὲ προέηκεν: ἀελλήεσσα δὲ πέτρη
<nonn. d. 2.472> ἡμιδαὴς σελάγιζεν ὀιστευθεῖσα κεραυνῷ.
<nonn. d. 2.473> οὐ σκοπιαὶ νέφος ὑγρὸν ἀνέσχισαν, ἀλλὰ τυπεῖσαι
<nonn. d. 2.474> ὑδρηλαῖς νεφέλῃσι διερρήγνυντο κολῶναι.
<nonn. d. 2.475> ξυνὴ δ' ἀμφοτέροισιν ἰσόρροπος ἦεν ̓Ενυὼ
<nonn. d. 2.476> καὶ Διὶ καὶ Τυφῶνι: πολυφλοίσβῳ δὲ βελέμνῳ
<nonn. d. 2.477> αἰθέρος ὀρχηστῆρες ἐβακχεύοντο κεραυνοί.
<nonn. d. 2.478> μάρνατο δὲ Κρονίδης κεκορυθμένος: ἐν δὲ κυδοιμῷ
<nonn. d. 2.479> βροντὴν μὲν σάκος εἶχε, νέφος δέ οἱ ἔπλετο θώρηξ,
<nonn. d. 2.480> καὶ στεροπὴν δόρυ πάλλε, Διιπετέες δὲ κεραυνοὶ
<nonn. d. 2.481> ἠερόθεν πέμποντο πυριγλώχινες ὀιστοί:
<nonn. d. 2.482> ἤδη γὰρ περίφοιτος ἀπὸ χθονίου κενεῶνος
<nonn. d. 2.483> ξηρὸς ἀερσιπότητος ἀνέδραμεν ἀτμὸς ἀρούρης,
<nonn. d. 2.484> καὶ νεφέλης ἔντοσθεν ἐελμένος αἴθοπι λαιμῷ
<nonn. d. 2.485> πνίγετο θερμαίνων νέφος ἔγκυον: ἀμφὶ δὲ καπνῷ
<nonn. d. 2.486> τριβομένων καναχηδὰ πυριτρεφέων νεφελάων
<nonn. d. 2.487> θλιβομένη πεφόρητο δυσέκβατος ἐνδόμυχος φλὸξ
<nonn. d. 2.488> διζομένη μέσον οἶμον, ἐπεὶ σέλας ὑψόθι βαίνειν
<nonn. d. 2.489> οὐ θέμις: ἀστεροπὴν γὰρ ἀναθρῴσκουσαν ἐρύκει
<nonn. d. 2.490> ὀμβρηρῇ ῥαθάμιγγι λελουμένος ἴκμιος ἀήρ,
<nonn. d. 2.491> πυκνώσας νέφος ὑγρὸν ὑπέρτερον: ἀζαλέου δὲ
<nonn. d. 2.492> νειόθεν οἰγομένοιο διέδραμεν ἁλλόμενον πῦρ.
<nonn. d. 2.493> ὡς λίθος ἀμφὶ λίθῳ φλογερὴν ὠδῖνα λοχεύων
<nonn. d. 2.494> λάινον ἠκόντιζε πολυθλιβὲς αὐτόγονον πῦρ,
<nonn. d. 2.495> πυρσογενὴς ὅτε θῆλυς ἀράσσεται ἄρσενι πέτρῳ:
<nonn. d. 2.496> οὕτω θλιβομένῃσιν ἀνάπτεται οὐρανίη φλὸξ
<nonn. d. 2.497> λιγνύι καὶ νεφέλῃσιν: ἀπὸ χθονίοιο δὲ καπνοῦ
<nonn. d. 2.498> λεπταλέου γεγαῶτος ἐμαιώθησαν ἀῆται.
<nonn. d. 2.499> ἄλλην δ' ἐξ ὑδάτων μετανάστιον ἀτμίδα γαίης
<nonn. d. 2.500> ἠέλιος φλογερῇσι βολαῖς ἀντωπὸν ἀμέλγων
<nonn. d. 2.501> τινθαλέῳ νοτέουσαν ἀνείρυσεν αἰθέρος ὁλκῷ:
<nonn. d. 2.502> ἡ δὲ παχυνομένη νεφέων ὤδινε καλύπτρην,
<nonn. d. 2.503> σεισαμένη δὲ πάχιστον ἀραιοτέρῳ δέμας ἀτμῷ,
<nonn. d. 2.504> ἂψ ἀναλυσαμένη μαλακὸν νέφος εἰς χύσιν ὄμβρου,
<nonn. d. 2.505> ὑδρηλὴν προτέρην μετεκίαθεν ἔμφυτον ὕλην.
<nonn. d. 2.506> τοῖος ἔφυ φλογόεις νεφέων τύπος, οἶσι καὶ αὐτοὶ
<nonn. d. 2.507> ἰσότυποι στεροπῇσι συνωδὶνοντο κεραυνοί.
<nonn. d. 2.508> Ζεὺς δὲ πατὴρ πολέμιζε: κατ' ἀντιβίοιο δὲ πέμπων
<nonn. d. 2.509> ἠθάδα πυρσὸν ἴαλλεν, ἀκοντιστῆρα λεόντων,
<nonn. d. 2.510> βάλλων ποικιλόφωνον ἀμετρήτων στίχα λαιμῶν
<nonn. d. 2.511> οὐρανίῳ πρηστῆρι: Διοβλήτου δὲ βελέμνου
<nonn. d. 2.512> ἓν σέλας ἔφλεγε χεῖρας ἀπείρονας, ἓν σέλας ὤμους
<nonn. d. 2.513> νηρίθμους ἀμάθυνε καὶ αἰόλα φῦλα δρακόντων,
<nonn. d. 2.514> καὶ κεφαλὰς ἐδάιξαν ἀτέρμονας αἰθέρος αἰχμαί,
<nonn. d. 2.515> καὶ πλοκάμους Τυφῶνος ἕλιξ ἀμάθυνε κομήτης
<nonn. d. 2.516> ἀντιπόρῳ σπινθῆρι δασύτριχα πυρσὸν ἰάλλων,
<nonn. d. 2.517> καὶ κεφαλαὶ σελάγιζον, ἀναπτομένων δὲ κομάων
<nonn. d. 2.518> βόστρυχα συρίζοντα κατεσφρηγίσσατο σιγὴ
<nonn. d. 2.519> οὐρανίῳ σπινθῆρι, μαραινομένων δὲ δρακόντων
<nonn. d. 2.520> ἰοβόλοι ῥαθάμιγγες ἐτερσαίνοντο γενείων:
<nonn. d. 2.521> μαρναμένου δὲ Γίγαντος ἐτεφρώθησαν ὀπωπαὶ
<nonn. d. 2.522> καπνῷ λιγνυόεντι, νιφοβλήτων δὲ προσώπων
<nonn. d. 2.523> χιονέαις λιβάδεσσιν ἐλευκαίνοντο παρειαί.
<nonn. d. 2.524> καὶ πισύρων ἀνέμων τετράζυγον εἶχεν ἀνάγκην:
<nonn. d. 2.525> εἰ γὰρ ἐς ἀντολίην σφαλερὰς ἐλέλιζεν ὀπωπάς,
<nonn. d. 2.526> ὑσμίνην φλογόεσσαν ἐδέχνυτο γείτονος Εὔρου:
<nonn. d. 2.527> εἰ κλίσιν ἐσκοπίαζε δυσήνεμον ̓Αρκάδος ̓́Αρκτου,
<nonn. d. 2.528> χειμερίου πρηστῆρος ἀθαλπέι βάλλετο πάχνῃ:
<nonn. d. 2.529> φεύγων ψυχρὸν ἄλημα νιφοβλήτοιο Βορῆος
<nonn. d. 2.530> καὶ διερῷ δεδόνητο καὶ αἰθαλόεντι βελέμνῳ:
<nonn. d. 2.531> καὶ δύσιν εἰσορόων βλοσυρῆς ἀντώπιον ̓Ηοῦς
<nonn. d. 2.532> ἑσπερίην ἔφριξε θυελλήεσσαν ̓Ενυώ,
<nonn. d. 2.533> εἰαρινῆς ἀίων Ζεφυρηίδος ἦχον ἱμάσθλης:
<nonn. d. 2.534> καὶ Νότος ἀμφὶ τένοντα μεσημβρινὸν Αἰγοκερῆος
<nonn. d. 2.535> ἄντυγας ἠερίας ἐπεμάστιε, θερμὸς ἀήτης,
<nonn. d. 2.536> φλογμὸν ἄγων Τυφῶνι πυραυγέι καύματος ἀτμῷ.
<nonn. d. 2.537> εἰ πάλιν ὄμβρον ἔχευε κατάρρυτον ὑέτιος Ζεύς,
<nonn. d. 2.538> λυσιπόνοις λιβάδεσσιν ὅλον χρόα λοῦσε Τυφωεὺς
<nonn. d. 2.539> θερμὰ καταψύχων κεκαφηότα γυῖα κεραυνῷ.
<nonn. d. 2.540> καὶ κραναοῖς βελέεσσι χαλαζαίου νιφετοῖο
<nonn. d. 2.541> παιδὸς ἱμασσομένου τραφερὴ μαστίζετο μήτηρ:
<nonn. d. 2.542> δερκομένη δὲ Γίγαντος ἐπὶ χροῒ μάρτυρα Μοίρης
<nonn. d. 2.543> λάινα πηκτὰ βέλεμνα καὶ ὑδατόεσσαν ἀκωκὴν
<nonn. d. 2.544> ἠέλιον Τιτῆνα κατηφέι λίσσετο φωνῇ,
<nonn. d. 2.545> ἓν φάος αἰτίζουσα θερείτατον, ὄφρά κε πυρσῷ
<nonn. d. 2.546> θερμοτέρῳ λύσειε Διὸς πετρούμενον ὕδωρ
<nonn. d. 2.547> νιφομένῳ Τυφῶνι χέων ἐμφύλιον αἴγλην:
<nonn. d. 2.548> καί οἱ ἱμασσομένῳ συνετήκετο: καιομένων δὲ
<nonn. d. 2.549> ἠλιβάτων ὁρόωσα πυριστεφὲς ἔθνος ἀγοστῶν
<nonn. d. 2.550> χειμερίην ἱκέτευε μολεῖν δυσπέμφελον αὔρην
<nonn. d. 2.551> εἰς μίαν ἠριγένειαν, ἵνα ψυχροῖσιν ἀήταις
<nonn. d. 2.552> διψαλέην Τυφῶνος ἀποσβέσσειεν ἀνάγκην.
<nonn. d. 2.553> ̓Ισοτύπου δὲ τάλαντα μάχης ἔκλινε Κρονίων.
<nonn. d. 2.554> χειρὶ δὲ δενδρήεσσαν ἀπορρίψασα καλύπτρην
<nonn. d. 2.555> μήτηρ ἄχνυτο Γαῖα, Τυφαονίων κεφαλάων
<nonn. d. 2.556> καπνὸν ὀπιπεύουσα: μαραινομένων δὲ προσώπων
<nonn. d. 2.557> γηγενέος λύτο γοῦνα: προθεσπίζουσα δὲ νίκην
<nonn. d. 2.558> βρονταίοις πατάγοισι Διὸς μυκήσατο σάλπιγξ:
<nonn. d. 2.559> ἤριπε δ' οὐρανίῳ μεθύων φλογόεντι βελέμνῳ,
<nonn. d. 2.560> ὠτειλήν ἀσίδηρον ἔχων πολέμοιο, Τυφωεὺς
<nonn. d. 2.561> ὑψιτενής, καὶ νῶτα βαλὼν ἐπὶ μητέρι Γαίῃ
<nonn. d. 2.562> κεῖτο, περιστορέσας ὀφιώδεα γυῖα κονίῃ,
<nonn. d. 2.563> πυρσὸν ἀναβλύζων. Κρονίδης δ' ἐρέθιζε γελάσσας,
<nonn. d. 2.564> τοῖον ἔπος προχέων φιλοπαίγμονος ἀνθερεῶνος:
<nonn. d. 2.565> “Καλὸν ἀοσσητῆρα γέρων Κρόνος εὗρε, Τυφωεῦ:
<nonn. d. 2.566> χθὼν μόγις υἷα λόχευσε, μέγαν γόνον ̓Ιαπετοῖο:
<nonn. d. 2.567> ἡδὺς ὁ Τιτήνων τιμήορος: ὡς ὁρόω δέ,
<nonn. d. 2.568> ἀδρανέες γεγάασι τάχα Κρονίδαο κεραυνοί.
<nonn. d. 2.569> δηθύνεις τέο μέχρις ἀνέμβατον αἰθέρα ναίειν,
<nonn. d. 2.570> ψευδόμενε σκηπτοῦχε; μένει δέ σε θῶκος ̓Ολύμπου:
<nonn. d. 2.571> σκῆπτρα Διὸς καὶ πέπλα θεημάχε δέξο Τυφωεῦ
<nonn. d. 2.572> ̓Αστραῖον δὲ κόμισσον ἐς οὐρανόν: ἢν δ' ἐθελήσῃς,
<nonn. d. 2.573> αἰθέρι νοστήσειε καὶ Εὐρυνόμη καὶ ̓Οφίων
<nonn. d. 2.574> καὶ Κρόνος ἀμφοτέροισιν ὁμόστολος: ἐρχομένῳ δὲ
<nonn. d. 2.575> σὺν σοὶ ποικιλόνωτον ἐς ὑψιπόρων ἴτυν ἄστρων
<nonn. d. 2.576> δεσμὰ φυγὼν δολόμητις ὁμαρτήσειε Προμηθεύς,
<nonn. d. 2.577> ἥπατος ἡβώοντος ἀφειδέα δαιτυμονῆα
<nonn. d. 2.578> οὐρανίης θρασὺν ὄρνιν ἔχων πομπῆα κελεύθου.
<nonn. d. 2.579> τί πλέον ἤθελες ἄλλο μετὰ κλόνον ἠὲ νοῆσαι
<nonn. d. 2.580> Ζῆνα καὶ ἐννοσίγαιον ὀπάονα σεῖο θοώκων;
<nonn. d. 2.581> Ζῆνα μὲν ἀδρανέοντα καὶ οὐ σκηπτοῦχον ̓Ολύμπου,
<nonn. d. 2.582> βροντῆς καὶ νεφέων γυμνούμενον, ἀστεροπῆς δὲ
<nonn. d. 2.583> ἀντὶ πυρὸς ζαθέοιο καὶ ἠθάδος ἀντὶ κεραυνοῦ
<nonn. d. 2.584> δαλὸν ἀερτάζοντα Τυφαονίῳ παρὰ παστῷ,
<nonn. d. 2.585> ληιδίης ἀλόχοιο τεῆς θαλαμηπόλον ̔́Ηρης
<nonn. d. 2.586> ὀφθαλμῷ κοτέοντι τεῶν ζηλήμονα λέκτρων:
<nonn. d. 2.587> σύζυγα δ' ἐννοσίγαιον ἀποζευχθέντα θαλάσσης
<nonn. d. 2.588> ὑμετέρῃ μετὰ πόντον ὑποδρήσσοντα τραπέζῃ,
<nonn. d. 2.589> διψάδι χειρὶ φέροντα τεὸν δέπας ἀντὶ τριαίνης.
<nonn. d. 2.590> ̓́Αρεα λάτριν ἔχεις, θεράπων τεός ἐστιν ̓Απόλλων:
<nonn. d. 2.591> πέμπε δὲ Τιτήνεσσι διάκτορον υἱέα Μαίης
<nonn. d. 2.592> σὸν κράτος ἀγγέλλοντα καὶ οὐρανίην σέθεν αἴγλην:
<nonn. d. 2.593> ἐργατίνην δ' ̔́Ηφαιστον ἐθήμονι κάλλιπε Λήμνῳ,
<nonn. d. 2.594> ὄφρά κεν ἀσκήσειε νεοζεύκτῳ σέο νύμφῃ
<nonn. d. 2.595> ποικίλον αὐχένος ὁρμὸν ἐύχροον ἤνοπι κόσμῳ,
<nonn. d. 2.596> ἠὲ πεδοστιβέων ἀμαρύγματα φαιδρὰ πεδίλων,
<nonn. d. 2.597> οἷσι τεὴ παράκοιτις ἀγάλλεται, ἠὲ τελέσσῃ
<nonn. d. 2.598> χρυσοφαῆ θρόνον ἄλλον ̓Ολύμπιον, ὄφρα γελάσσῃ
<nonn. d. 2.599> κρείσσονα θῶκον ἔχουσα τεὴ χρυσόθρονος ̔́Ηρη:
<nonn. d. 2.600> καὶ χθονίους Κύκλωπας ἔχων ναετῆρας ̓Ολύμπου
<nonn. d. 2.601> τεῦξον ἀρειοτέροιο νέον σπινθῆρα κεραυνοῦ.
<nonn. d. 2.602> ἀλλὰ δόλῳ θέλξαντα τεὸν νόον ἐλπίδι νίκης
<nonn. d. 2.603> χρυσῷ δῆσον ̓́Ερωτα μετὰ χρυσῆς ̓Αφροδίτης:
<nonn. d. 2.604> χαλκῷ σφίγξον ̓́Αρηα κυβερνητῆρα σιδήρου.
<nonn. d. 2.605> ἀστεροπαὶ φεύγουσι καὶ οὐ μίμνουσιν ̓Ενυώ:
<nonn. d. 2.606> πῶς στεροπῆς ὀλίγης οὐκ ἔκφυγες ἀπτόλεμον πῦρ;
<nonn. d. 2.607> ἢ πόθεν οὔασι σοῖσιν ἀμετρήτοισιν ἀκούων
<nonn. d. 2.608> βρονταίην ἐλάχειαν ἐδείδιες ὄμβριον ἠχώ;
<nonn. d. 2.609> τίς σε τόσον ποίησεν ἀνάλκιδα; πῇ σέθεν αἰχμαί;
<nonn. d. 2.610> πῇ κεφαλαὶ σκυλάκων; πῇ χάσματα κεῖνα λεόντων
<nonn. d. 2.611> καὶ χθόνιον μύκημα βαρυφθόγγων σέο λαιμῶν;
<nonn. d. 2.612> πῇ δε δρακοντείης δολιχόσκιος ἰὸς ἐθείρης;
<nonn. d. 2.613> οὐκέτι συρίζεις ὀφιώδεϊ κυκλάδι χαίτῃ;
<nonn. d. 2.614> πῇ βοέων στομάτων μυκήματα; πῇ σέο χειρῶν
<nonn. d. 2.615> ἠλιβάτου πρηῶνος ἀκοντιστῆρες ἀγοστοί;
<nonn. d. 2.616> οὐκέτι μαστίζεις ἑλικώδεας ἄντυγας ἄστρων;
<nonn. d. 2.617> οὐκέτι λευκαίνουσι συῶν προβλῆτες ἀκωκαὶ
<nonn. d. 2.618> ἀφροκόμῳ ῥαθάμιγγι διάβροχον ἀνθερεῶνα;
<nonn. d. 2.619> πῇ μοι φρικτὰ γένεια σεσηρότα λυσσάδος ἄρκτου;
<nonn. d. 2.620> εἶξον ἐπουρανίοισι, πεδοτρεφές: ὑμετέρων γὰρ
<nonn. d. 2.621> χειρὶ μιῇ νίκησα διηκοσίων στίχα χειρῶν.
<nonn. d. 2.622> ἀλλὰ βαθυκρήμνοισι περισφίγγουσα κολώναις
<nonn. d. 2.623> Σικελίη τρικάρηνος ὅλον Τυφῶνα δεχέσθω
<nonn. d. 2.624> οἰκτρὰ κονιομένοις ἑκατὸν κομόωντα καρήνοις.
<nonn. d. 2.625> ἔμπης, εἰ νόον ἔσχες ὑπέρβιον, εἰ δὲ καὶ αὐτῷ
<nonn. d. 2.626> ἐλπίσιν ἀπρήκτοισιν ἐπεσκίρτησας ̓Ολύμπῳ,
<nonn. d. 2.627> τεύξω σοι, πανάποτμε, κενήριον, ὑστάτιον δὲ
<nonn. d. 2.628> σὸν κενεὸν παρὰ τύμβον, ἀτάσθαλε, τοῦτο χαράξω:
<nonn. d. 2.629> “Γηγενέος τόδε σῆμα Τυφωέος, ὅν ποτε πέτροις
<nonn. d. 2.630> αἰθέρα μαστίζοντα κατέφλεγεν αἰθέριον πῦρ.””
<nonn. d. 2.631> ἔννεπε κερτομέων νέκυν ἔμπνοον, υἱὸν ̓Αρούρης.
<nonn. d. 2.632> καὶ Διὶ παμμεδέοντι χέων ἐπινίκιον ἠχὼ
<nonn. d. 2.633> λαϊνέῃ σάλπιγγι Κίλιξ μυκήσατο Ταῦρος,
<nonn. d. 2.634> ὑδρηλοῖς δὲ πόδεσσιν ἕλιξ ὠρχήσατο Κύδνος
<nonn. d. 2.635> Ζηνὸς ἀνευάζων διερῷ βρυχήματι νίκην,
<nonn. d. 2.636> μεσσοφανὴς προχέων ναέτην ῥόον ἥλικι Ταρσῷ.
<nonn. d. 2.637> γαῖα δὲ πετρήεντα διαρρήξασα χιτῶνα
<nonn. d. 2.638> ἄχνυτο κεκλιμένη, καὶ πενθάδος ἀντὶ μαχαίρης
<nonn. d. 2.639> κοπτομένην ἀνέμοις ἀπεκείρατο δενδράδα χαίτην,
<nonn. d. 2.640> βόστρυχον ὑλήεντος ἀποτμήξασα καρήνου
<nonn. d. 2.641> φυλλοχόῳ ἅτε μηνί, χαραδραίας δὲ παρειὰς
<nonn. d. 2.642> δρύψατο, καὶ κελαδεινὰ δι' εὐύδρων κενεώνων
<nonn. d. 2.643> ἔρρεε μυρομένης ποταμήια δάκρυα Γαίης.
<nonn. d. 2.644> ἐκ δὲ Τυφαονίων μελέων στροφάλιγγες ἀέλλης
<nonn. d. 2.645> κύματα μαστίζουσιν, ἐπεσσύμεναι δὲ καλύψαι
<nonn. d. 2.646> ὁλκάδας ἀκλύστοιο καθιππεύουσι γαλήνης,
<nonn. d. 2.647> οὐ μούνοις ῥοθίοισιν ἐπήλυδες: ἀλλ' ἐνὶ γαίῃ
<nonn. d. 2.648> πολλάκις αἰθύσσουσα θυελλήεσσα κονίη
<nonn. d. 2.649> ὄρθιον ἡβώοντα κατέκλυσε καρπὸν ἀλωῆς.
<nonn. d. 2.650> καὶ ταμίη κόσμοιο, παλιγγενέος Φύσις ὕλης,
<nonn. d. 2.651> ῥηγνυμένης κενεῶνα κεχηνότα πῆξεν ἀρούρης,
<nonn. d. 2.652> νησαίους δὲ τένοντας ἀποτμηγέντας ἐναύλων
<nonn. d. 2.653> ἁρμονίης ἀλύτοιο πάλιν σφρηγίσσατο δεσμῷ.
<nonn. d. 2.654> οὐκέτι δὲ κλόνος ἦεν ἐν ἄστρασιν: ἠέλιος γὰρ
<nonn. d. 2.655> χαιτήεντα Λέοντα παρὰ σταχυώδεϊ Κούρῃ
<nonn. d. 2.656> Ζῳδιακῆς ἔστησε παραΐξαντα κελεύθου:
<nonn. d. 2.657> οὐρανίου δὲ Λέοντος ἐπισκαίροντα προσώπῳ
<nonn. d. 2.658> καρκίνον ἀντικέλευθον ἀθαλπέος Αἰγοκερῆος
<nonn. d. 2.659> ἂψ ἀνασειράζουσα διεστήριξε Σελήνη.
<nonn. d. 2.660> οὐ μὲν ἀοιδοπόλοιο λελασμένος ἔπλετο Κάδμου
<nonn. d. 2.661> Ζεὺς Κρονίδης, καλέσας δὲ τόσην ἐφθέγξατο φωνὴν
<nonn. d. 2.662> ἠερίης σκιοειδὲς ἀποσκεδάσας νέφος ὄρφνης:
<nonn. d. 2.663> “Κάδμε, τεῇ σύριγγι πύλας ἔστεψας ̓Ολύμπου:
<nonn. d. 2.664> σὸν γάμον οὐρανίῃ καὶ ἐγὼ Φόρμιγγι γεραίρω:
<nonn. d. 2.665> γαμβρὸν ἐγὼ τελέσω σε καὶ ̓́Αρεϊ καὶ Κυθερείῃ,
<nonn. d. 2.666> καὶ χθονίου δείπνοιο θεοὺς ἔχε δαιτυμονῆας.
<nonn. d. 2.667> ἵξομαι εἰς σέο δῶμα: τί φίλτερον ἄλλο νοήσεις
<nonn. d. 2.668> ἢ μακάρων βασιλῆα τεῆς ψαύοντα τραπέζης;
<nonn. d. 2.669> εἰ δὲ τύχης ἐθέλεις ἑτερότροπα κύματα φεύγειν
<nonn. d. 2.670> πορθμεύων βιότοιο γαληναίοιο πορείην,
<nonn. d. 2.671> ̓́Αρεα μὲν Διρκαῖον ἀεὶ πεφύλαξο χαλέψαι,
<nonn. d. 2.672> ̓́Αρεα νόσφι λόχου κεχολωμένον: ἐννύχιος δὲ
<nonn. d. 2.673> οὐρανίοιο Δράκοντος ἐναντίον ὄμμα τιτήνας
<nonn. d. 2.674> ῥέξον ὑπὲρ βωμοῖο λαβὼν εὔοδμον ὀφίτην,
<nonn. d. 2.675> κικλήσκων ̓Οφιοῦχον ̓Ολύμπιον, ἐν πυρὶ καίων
<nonn. d. 2.676> ̓Ιλλυρικῆς ἐλάφοιο πολυγλώχινα κεραίην,
<nonn. d. 2.677> ὄφρα φύγῃς, ὅσα πικρὰ τεῷ πεπρωμένα πότμῳ
<nonn. d. 2.678> Μοιριδίης ἔκλωσεν ἕλιξ ἄτρακτος ἀνάγκης,
<nonn. d. 2.679> εἰ λίνα Μοιράων ἐπιπείθεται. ἀλλὰ τοκῆος
<nonn. d. 2.680> μνῆστιν ἔα κοτέοντος ̓Αγήνορος, ἀσταθέων δὲ
<nonn. d. 2.681> ἀμφὶ κασιγνήτων μὴ δείδιθι: κεκριμένοι γὰρ
<nonn. d. 2.682> πάντες ἔτι ζώουσιν, ἐπεὶ Νοτίην χθόνα Κηφεὺς
<nonn. d. 2.683> νάσσατο Κηφήνων ἐπιήρανος Αἰθιοπήων,
<nonn. d. 2.684> καὶ Θάσος εἰς Θάσον ἦλθεν, ἀερσιλόφοιο δὲ Ταύρου
<nonn. d. 2.685> δύσνιφον ἀμφὶ τένοντα Κίλιξ Κιλίκεσσιν ἀνάσσει,
<nonn. d. 2.686> Θρηικίην δ' ἐπὶ πέζαν ἀπόσσυτος ἵκετο Φινεύς:
<nonn. d. 2.687> τὸν μέν ἐγὼ κομόωντα βαθυπλούτοισι μετάλλοις
<nonn. d. 2.688> γαμβρὸν ἐς ̓Ωρείθνιαν ἄγω καὶ Θρῇκα Βορῆα,
<nonn. d. 2.689> νυμφίον ὀμφήεντα φιλοστεφάνου Κλεοπάτρης.
<nonn. d. 2.690> καὶ σὺ κασιγνήτων ἰσοελκέι νήματι Μοίρης
<nonn. d. 2.691> Καδμείων βασίλευε καὶ οὔνομα λεῖπε πολίταις:
<nonn. d. 2.692> πλαγκτοσύνης δ' ἀπόειπε παλίμπορα κύκλα κελεύθου,
<nonn. d. 2.693> καὶ βοὸς ἄστατον ἴχνος ἀναίνεο: Κυπριδίῳ γὰρ
<nonn. d. 2.694> σύγγονον ὑμετέρην ζυγίῳ νυμφεύσατο θεσμῷ
<nonn. d. 2.695> ̓Αστερίων Δικταῖος ἄναξ Κορυβαντίδος ̓́Ιδης.
<nonn. d. 2.696> καὶ τὰ μὲν αὐτὸς ἐγὼ μαντεύσομαι, ἄλλα δὲ Φοίβῳ
<nonn. d. 2.697> καλλείψω: σὺ δέ, Κάδμε, μεσόμφαλον ἄξονα βαίνων
<nonn. d. 2.698> Δελφίδος αὐδήεντα μετέρχεο τέμπεα Πυθοῦς.”
<nonn. d. 2.699> ὣς εἰπὼν ἀπέπεμπεν ̓Αγηνορίδην μετανάστην
<nonn. d. 2.700> Ζεὺς Κρονίδης: καὶ κραιπνὸς ἐς αἰθερίων ἴτυν ἄστρων
<nonn. d. 2.701> χρύσεον ἔτραπε δίφρον, ἐπεμβεβαυῖα δὲ Νίκη
<nonn. d. 2.702> ἤλασεν οὐρανίῃ πατρώιον ἵππον ἱμάσθλῃ.
<nonn. d. 2.703> καὶ θεὸς εἰς πόλον ἦλθε τὸ δεύτερον: ἐρχομένῳ δὲ
<nonn. d. 2.704> οὐρανίας πετάσαντο πύλας ὑψαύχενες ̔͂Ωραι,
<nonn. d. 2.705> αἰθέρα δ' ἐστέψαντο: παλιννόστῳ δ' ἐνὶ μορφῇ
<nonn. d. 2.706> σὺν Διὶ νικήσαντι θεοὶ νόστησαν ̓Ολύμπῳ,
<nonn. d. 2.707> καὶ πτερόεν μίμημα μετηλλάξαντο προσώπου.
<nonn. d. 2.708> ἁβροχίτων δ' ἀσίδηρος ἐς οὐρανὸν ἦλθεν ̓Αθήνη
<nonn. d. 2.709> ̓́Αρεα Κῶμον ἔχουσα, Μέλος δέ οἱ ἔπλετο Νίκη:
<nonn. d. 2.710> καὶ Θέμις ὅπλα Γίγαντος ὀλωλότος ἄφρονι Γαίῃ
<nonn. d. 2.711> εἰς φόβον ἐσσομένων ἐπεδείκνυε, μητρὶ Γιγάντων,
<nonn. d. 2.712> ὑψιπαγῆ κρεμάσασα παρὰ προθύροισιν ̓Ολύμπου.
<nonn. d. 3.1> λῦτο δ' ἀγών, ὅτε χεῖμα παρήλυθεν: ἄκρα δὲ φαίνων
<nonn. d. 3.2> ἀννεφέλῳ τελαμῶνι φαεσφόρα νῶτα μαχαίρης
<nonn. d. 3.3> ̓Ωρίων ἀνέτελλε, καὶ οὐκέτι κυκλάδι λίμνῃ
<nonn. d. 3.4> λούετο παχνήεντα δεδυκότος ἴχνια Ταύρου:
<nonn. d. 3.5> οὐκέτι δ' ὀμβροτόκοιο παρὰ κλίμα διψάδος ̓́Αρκτου
<nonn. d. 3.6> ἴχνεσιν ἀβρέκτοισιν ὁδεύετο μάρμαρον ὕδωρ:
<nonn. d. 3.7> οὐκέτι Μασσαγέτης μετανάστιον οἶκον ἱμάσσων,
<nonn. d. 3.8> δουρατέῳ τροχόεντι διαστείβων ῥόον ὁλκῷ,
<nonn. d. 3.9> ὑδρηλὰς ἐχάρασσε πεπηγότος αὔλακας ̓́Ιστρου:
<nonn. d. 3.10> ἤδη γὰρ Ζεφύροιο προάγγελος ἔγκυος ̔́Ωρη
<nonn. d. 3.11> σχιζομένων καλύκων δροσεροὺς ἐμέθυσσεν ἀήτας,
<nonn. d. 3.12> καὶ λιγυρὴ μερόπεσσι συνέστιος εἴαρι κῆρυξ
<nonn. d. 3.13> ὄρθριον ὕπνον ἄμερσε λάλος τρύζουσα χελιδὼν
<nonn. d. 3.14> ἀρτιφανής, καὶ γυμνὸν ἀπ' εὐόδμοιο καλύπτρης
<nonn. d. 3.15> εἰαριναῖς ἐγέλασσε λελουμένον ἄνθος ἐέρσαις
<nonn. d. 3.16> ζωογόνοις. Κιλίκων δὲ παρὰ κροκόεντας ἐναύλους
<nonn. d. 3.17> ὑψιλόφου Ταύροιο λιπὼν πρηῶνα κεράστην
<nonn. d. 3.18> πρώιος ἤιε Κάδμος, ὅτε ζόφον ἔσχισεν ̓Ηώς.
<nonn. d. 3.19> καὶ πλόος ὥριος ἦεν: ἐπειγομένοιο δὲ Κάδμου
<nonn. d. 3.20> ἐκ χθονὸς ὠχλίζοντο χαλινωτήρια νηῶν:
<nonn. d. 3.21> ἱστὸς δ' ὑψικάρηνος ὑπέρτερον ἠέρα τύπτων
<nonn. d. 3.22> ὄρθιος ἐστήρικτο καὶ ἠρέμα πόντον ἱμάσσων
<nonn. d. 3.23> ἄσθμασιν ἠῴοις ἐπεβόμβεε κοῦφος ἀήτης,
<nonn. d. 3.24> πομπὸν ἔχων κελάδημα, καὶ ἀλλοπρόσαλλα θυέλλαις
<nonn. d. 3.25> οἴδματα κυρτώσας διερῆς ἀνέκοψε χορείης
<nonn. d. 3.26> σιγαλέης δελφῖνα κυβιστητῆρα γαλήνης.
<nonn. d. 3.27> συμπλεκέες δὲ κάλωες ἐσύρισαν ὀξέι ῥοίζῳ,
<nonn. d. 3.28> σπερχομένῳ δ' ἀνέμῳ πρότονοι μύκον, ἰθυπόρου δὲ
<nonn. d. 3.29> λαῖφος ἐκολπώθη βεβιημένον ἔγκυον αὔρης:
<nonn. d. 3.30> σχίζετο δ' ἄστατον οἶδμα παλιμπετές, ἄφρεε δ' ὕδωρ
<nonn. d. 3.31> οἰδαλέον, καὶ νηὸς ἐπειγομένης διὰ πόντου
<nonn. d. 3.32> κύματι βομβήεντι περὶ τρόπιν ἤπυεν ἠχώ:
<nonn. d. 3.33> πηδαλίου δὲ κόρυμβα διχαζομένης ἁλὸς ὁλκῷ
<nonn. d. 3.34> κυρτὰ φαληριόωντα κατέγραφε νῶτα θαλάσσης.
<nonn. d. 3.35> καὶ δεκάτης μετὰ νύσσαν ἀχείμονα κυκλάδος ̓Ηοῦς
<nonn. d. 3.36> Κάδμος ἀκυμάντοισι Διὸς πεφορημένος αὔραις,
<nonn. d. 3.37> Τρώιον ὑγρονόμοιο διασχίζων πόρον ̔́Ελλης,
<nonn. d. 3.38> ἅρπαγος ἐξ ἀνέμοιο μεμυκότι σύρετο πορθμῷ
<nonn. d. 3.39> εἰς Σάμον ἀντικέλευθον ἐγερσιμόθοιο Καμάνδρου,
<nonn. d. 3.40> γείτονα Σιθονίης, ὅθι παρθένος εἰσέτι Κάδμῳ
<nonn. d. 3.41> ̔Αρμονίη πεφύλακτο: καὶ ὁλκάδα θέσπιδι ̔Ρείῃ
<nonn. d. 3.42> Θρηικίην πόμπευον ἐς ᾐόνα μάντιες αὖραι.
<nonn. d. 3.43> καὶ Σαμίης ὁρόωντες ἀκοιμήτου φλόγα πεύκης
<nonn. d. 3.44> ἀγχίγυοι στείλαντο γεγηθότες ἱστία ναῦται:
<nonn. d. 3.45> νῆα δὲ πορθμεύσαντες ἀκυμάντου σχεδὸν ὅρμου
<nonn. d. 3.46> νήνεμον ἀκροτάτοισιν ὕδωρ ἐχάρασσον ἐρετμοῖς,
<nonn. d. 3.47> καὶ λιμένος προσέκελσαν ὑπὸ σκέπας: ἀκλινέων δὲ
<nonn. d. 3.48> τρητὸς ὄνυξ πετραῖος ἐδέξατο πείσματα νηῶν,
<nonn. d. 3.49> καὶ διερῆς ψαμάθοιο βαθυνομένου διὰ κόλπου
<nonn. d. 3.50> ὁλκάδος ἀγκυλόδοντες ἐπεσφήκωντο χαλινοὶ
<nonn. d. 3.51> δυομένου Φαέθοντος: ἐπ' αἰγιαλοῖο δὲ ναῦται
<nonn. d. 3.52> ἀστορέας ψαμάθοισιν ἐπεστορέσαντο χαμεύνας
<nonn. d. 3.53> ἑσπερίην μετὰ δαῖτα: βαρυνομένοισι δὲ φωτῶν
<nonn. d. 3.54> ὄμμασιν ἄψοφον ἴχνος ἐπήγαγεν ̔́Υπνος ἀλήτης.
<nonn. d. 3.55> ἀλλ' ὅτε πορφυρέοιο παρὰ πτερὸν αἴθοπος Εὔρου
<nonn. d. 3.56> ἄκρα χαρασσομένην ὑπὸ ῥωγάδα Τευκρίδος ̓́Ιδης
<nonn. d. 3.57> ὄρθρον ἀποπτύουσα φάνη λιμενοσκόπος ̓Ηώς,
<nonn. d. 3.58> ἀντιπόρου μέλαν οἶδμα καταυγάζουσα θαλάσσης,
<nonn. d. 3.59> ̔Αρμονίην τότε Κύπρις ἵνα ζεύξειεν ἀκοίτῃ,
<nonn. d. 3.60> ἄπλοα σιγαλέης ἐτανύσσετο νῶτα γαλήνης.
<nonn. d. 3.61> ἤδη δ' ἔκλαγεν ὄρνις ἑώιος ἠέρα τέμνων,
<nonn. d. 3.62> καὶ στίχες εὐπήληκες ἐρημονόμων Κορυβάντων
<nonn. d. 3.63> Κνώσσιον ἐκρούσαντο σακεσπάλον ἅλμα χορείης
<nonn. d. 3.64> ἴχνεσι μετρητοῖσιν: ἐρισμαράγου δὲ βοείης
<nonn. d. 3.65> τυπτομένης ἑλικηδὸν ἁμιλλητῆρι σιδήρῳ
<nonn. d. 3.66> δίκτυπος αὐλὸς ἔμελπε, καὶ ὀρχηστῆρας ἐπείγων
<nonn. d. 3.67> σύνθροον ἐσμαράγησε μέλος βητάρμονι παλμῷ.
<nonn. d. 3.68> καὶ δρύες ἐψιθύριζον, ἐμυκήσαντο δὲ πέτραι,
<nonn. d. 3.69> καὶ νοερῷ σείοντο τινάγματι θυιάδες ὗλαι,
<nonn. d. 3.70> καὶ Δρυάδες κελάδησαν: ἐπεσσεύοντο δὲ πυκναὶ
<nonn. d. 3.71> εἰς χορὸν ἀντιπόρῳ σκιρτήματι κυκλάδες ἄρκτοι,
<nonn. d. 3.72> βρυχηθμῷ δὲ λέοντες ὁμοζήλων ἀπὸ λαιμῶν
<nonn. d. 3.73> μυστιπόλων ἀλαλαγμὸν ἐμιμήσαντο Καβείρων
<nonn. d. 3.74> ἔμφρονα λύσσαν ἔχοντα: φιλοσκύλακος δὲ θεαίνης
<nonn. d. 3.75> μελπομένης ̔Εκάτης θιασώδεες ἔβρεμον αὐλοὶ
<nonn. d. 3.76> ἄζυγες, οὓς Κρονίη κεραοξόος εὕρατο τέχνη.
<nonn. d. 3.77> καὶ πατάγῳ κελάδοντι φιλοσμαράγων Κορυβάντων
<nonn. d. 3.78> πρώιος ἔγρετο Κάδμος, ὁμοπλεκέες δὲ καὶ αὐτοὶ
<nonn. d. 3.79> ὀρθρινῆς ἀίοντες ἀσιγήτοιο βοείης
<nonn. d. 3.80> Σιδόνιοι πλωτῆρες ἐυκροκάλων ἀπὸ λέκτρων
<nonn. d. 3.81> ἀκταίης μεθέηκαν ἁλίκτυπα νῶτα χαμεύνης.
<nonn. d. 3.82> καὶ πόλιν ἰχνεύων ἐπλάζετο Κάδμος ὁδίτης
<nonn. d. 3.83> νῆα λιπὼν ἑτάροισιν ἀπόσσυτος: ἐρχομένῳ δὲ
<nonn. d. 3.84> εἰς δόμον ̔Αρμονίης θαλαμηπόλος ἤντετο Πειθὼ
<nonn. d. 3.85> θνητῆς εἶδος ἔχουσα, καὶ ἀχθοφόρου διὰ κόλπου,
<nonn. d. 3.86> οἷα γυνὴ ταλαεργός, ἀφυσσαμένη πόμα πηγῆς
<nonn. d. 3.87> ἀργυρέην εὔκυκλον ἐκούφισε κάλπιν ἀγοστῷ,
<nonn. d. 3.88> ἄγγελος ἐσσομένων, ὅτι νυμφίον ἠθάδι θεσμῷ
<nonn. d. 3.89> ζωογόνοις πρὸ γάμοιο καθικμαίνουσι λοετροῖς.
<nonn. d. 3.90> καὶ σχεδὸν ἄστεος ἦεν, ὅθι γλαφυροῖς ἐνὶ βόθροις
<nonn. d. 3.91> συμπλεκέων ῥυπόωσαν ἐπασσυτέρων στίχα πέπλων
<nonn. d. 3.92> ποσσὶ πολυσκάρθμοισιν ἐπιστείβουσι γυναῖκες,
<nonn. d. 3.93> ποσσὶν ὁμοζήλοισι. καὶ ἀκροτάτων ἀπὸ ταρσῶν
<nonn. d. 3.94> κυανέῃ νεφέλῃ κεκαλυμμένον ἄχρι καρήνου
<nonn. d. 3.95> Κάδμον ἀσημάντοιο δι' ἄστεος ἤγαγε Πειθὼ
<nonn. d. 3.96> ξεινοδόκου βασιλῆος ἐρευνητῆρα μελάθρου,
<nonn. d. 3.97> πομπὸς ὁδοῦ Παφίης ὑπὸ νεύμασιν: ἔνθά τις ὄρνις,
<nonn. d. 3.98> ἑζομένη γλαυκωπὸν ὑπὸ σκέπας ἁβρὸν ἐλαίης,
<nonn. d. 3.99> ὀμφαίη στόμα λάβρον ἀναπτύξασα κορώνη
<nonn. d. 3.100> ἠιθέῳ νεμέσιζεν, ἐς ̔Αρμονίην ὅτι νύμφην
<nonn. d. 3.101> ἤιε φειδομένῳ γαμίῳ ποδὶ νωθρὸς ὁδίτης,
<nonn. d. 3.102> καὶ πτερὰ σεισαμένη φιλοκέρτομον ἴαχε φωνήν:
<nonn. d. 3.103> “Νήπιος ἔπλετο Κάδμος, ἢ ἔπλετο νῆις ̓Ερώτων:
<nonn. d. 3.104> νυμφίον οὐ βραδὺν οἶδεν ̓́Ερως ταχύς: ἵλαθι, Πειθώ,
<nonn. d. 3.105> δηθύνει σέο Κάδμος ἐπειγομένης ̓Αφροδίτης.
<nonn. d. 3.106> θερμὸς ̓́Ερως καλέει σε: τί, νυμφίε, νωθρὸς ὁδεύεις;
<nonn. d. 3.107> ἡδύς, ὃς ἱμερόεντος ̓Αδώνιδος ἔπλεο γείτων,
<nonn. d. 3.108> ἡδὺς ὁ Βυβλιάδεσσιν ὁμώλακα πατρίδα ναίων.
<nonn. d. 3.109> ἤλιτον, οὐ ῥόον εἶδες ̓Αδώνιδος, οὐ χθόνα Βύβλου
<nonn. d. 3.110> ἔδρακες, ἧχι πέλει Χαρίτων δόμος, ἧχι χορεύει
<nonn. d. 3.111> ̓Ασσυρίη Κυθέρεια καὶ οὐ φυγόδεμνος ̓Αθήνη.
<nonn. d. 3.112> τερπομένην δὲ γάμοισι τιθηνήτειραν ̓Ερώτων
<nonn. d. 3.113> πειθὼ πομπὸν ἔχεις, οὐκ ̓́Αρτεμιν: ἴσχεο μόχθων,
<nonn. d. 3.114> ̔Αρμονίης ἀπόναιο καὶ Εὐρώπην λίπε ταύρῳ:
<nonn. d. 3.115> σπεῦδε, καὶ ̓Ηλέκτρη σε δεδέξεται, ἧς ἀπὸ χειρῶν
<nonn. d. 3.116> ναὶ δὴ καὶ γαμίων ἐμβάλλεο φόρτον ̓Ερώτων
<nonn. d. 3.117> ἐμπορίην φιλότητος ἐπιτρέψας ̓Αφροδίτῃ,
<nonn. d. 3.118> Κυπριδίην δὲ θύγατρα φυλασσομένην σέο παστῷ
<nonn. d. 3.119> ἄλλην δέχνυσο Κύπριν: ἐπαινήσεις δὲ κορώνην,
<nonn. d. 3.120> καὶ γαμίην καλέσεις με θεοπρόπον ὄρνιν ̓Ερώτων.
<nonn. d. 3.121> ἤλιτον: ἀλλά με Κύπρις ἐπέπνεεν: ἐκ Παφίης γὰρ
<nonn. d. 3.122> θεσπίζω σέο λέκτρα, καὶ εἰ πέλον ὄρνις ̓Αθήνης.”
<nonn. d. 3.123> ὣς φαμένη σφρήγισσε λάλον στόμα μάρτυρι σιγῇ.
<nonn. d. 3.124> ἀλλ' ὅτε οἱ στείχοντι λεωφόρα κύκλα κελεύθου
<nonn. d. 3.125> τηλεφανὴς βασιλῆος ἐφαίνετο πανδόκος αὐλὴ
<nonn. d. 3.126> κίοσιν ὑψωθεῖσα, τανυσσαμένη τότε Κάδμῳ
<nonn. d. 3.127> δάκτυλον ἀντιτύποιο νοήμονα μάρτυρα φωνῆς
<nonn. d. 3.128> σιγαλέῳ κήρυκι δόμον σημήνατο Πειθὼ
<nonn. d. 3.129> ποικίλον ἀστράπτοντα: καὶ αἰθέρα δύσατο δαίμων
<nonn. d. 3.130> ἀλλοφανὴς πτερόεντι διαιθύσσουσα πεδίλῳ.
<nonn. d. 3.131> καὶ δόμον ἐσκοπίαζεν ἀλήμονι Κάδμος ὀπωπῇ
<nonn. d. 3.132> ̔Ηφαίστου σοφὸν ἔργον, ὃν ̓Ηλέκτρῃ ποτὲ νύμφῃ
<nonn. d. 3.133> ἐργοπόνος Λήμνοιο Μυριναίῃ κάμε τέχνῃ,
<nonn. d. 3.134> δαίδαλα πολλὰ φέροντα. νεοσταθέος δὲ μελάθρου
<nonn. d. 3.135> χάλκεος οὐδὸς ἔην εὐήλατος: ἀμφίθυροι δὲ
<nonn. d. 3.136> σταθμοὶ ἐμηκύνοντο πολυγλυφέων πυλεώνων,
<nonn. d. 3.137> καὶ λόφος ὀμφαλόεντι διεσφαίρωτο καρήνῳ
<nonn. d. 3.138> μεσσοφανὴς ὀρόφοιο: λιθοστρώτοιο δὲ τοίχου
<nonn. d. 3.139> νῶτα κατεστήρικτο πεπηγότα λευκάδι γύψῳ
<nonn. d. 3.140> εἰς μυχὸν ἐξ οὐδοῖο. πέλας δέ τις ὄρχατος αὐλῆς
<nonn. d. 3.141> ἀμφιλαφὴς δροσόεντι φυτῶν ἐβαρύνετο καρπῷ
<nonn. d. 3.142> τετράγυος πρὸ δόμοιο: καὶ ἄρσενα φύλλα πετάσσας
<nonn. d. 3.143> θηλυτέρῳ φοίνικι πόθον πιστώσατο φοῖνιξ:
<nonn. d. 3.144> ὄγχνη τ' ἀγλαόκαρπος ὁμήλικι σύμφυτος ὄγχνῃ
<nonn. d. 3.145> ὄρθριον ἐψιθύριζεν, ἑλισσομένη δὲ κορύμβοις
<nonn. d. 3.146> γείτονα πιαλέης ἐπεμάστιε θάμνον ἐλαίης:
<nonn. d. 3.147> εἰαρινοῖς ἀνέμοισιν ἀναινομένῃ παρὰ δάφνῃ
<nonn. d. 3.148> σείετο μύρσινα φύλλα, καὶ εὐπετάλου κυπαρίσσου
<nonn. d. 3.149> ὄρθριον ἐρρίπιζε κόμην εὔοδμος ἀήτης:
<nonn. d. 3.150> συκῆς θ' ἡδυτόκοιο καὶ ἰκμαλέης ἀπὸ ῥοιῆς
<nonn. d. 3.151> καρπὸς ἐρευθιόων ἐπεθήλεεν οἴνοπι καρπῷ
<nonn. d. 3.152> ἀγχιφύτῳ, καὶ μῆλον ἐπήνθεε γείτονι μήλῳ:
<nonn. d. 3.153> πολλὰ δὲ Φοιβείοισι σοφοῖς ποικίλλετο φύλλοις
<nonn. d. 3.154> γράμματα δενδρήεντα φιλοκλαύτων ὑακίνθων:
<nonn. d. 3.155> καὶ Ζεφύρου πνείοντος ἀεξιφύτου διὰ κήπου
<nonn. d. 3.156> ἄστατον ὄμμα τίταινε πόθων ἀκόρητος ̓Απόλλων,
<nonn. d. 3.157> καί, φυτὸν ἡβητῆρος ἰδὼν δεδονημένον αὔραις,
<nonn. d. 3.158> δίσκου μνῆστιν ἔχων ἐλελίζετο, μή ποτε κούρῳ
<nonn. d. 3.159> ζηλήμων φθονέσειε καὶ ἐν πετάλοισιν ἀήτης,
<nonn. d. 3.160> εἰ ἐτεόν ποτε κεῖνον ἐπισπαίροντα κονίῃ
<nonn. d. 3.161> ὄμμασιν ἀκλαύτοισιν ἰδὼν δάκρυσεν ̓Απόλλων,
<nonn. d. 3.162> καὶ τύπος ἀνθεμόεις μορφώσατο δάκρυα Φοίβου
<nonn. d. 3.163> αἴλινον αὐτοκέλευστον ἐπιγράψας ὑακίνθῳ.
<nonn. d. 3.164> ὄρχατος ἔπλετο τοῖος ἐύσκιος: ἄγχι δὲ πηγὴ
<nonn. d. 3.165> δίστομος, ἔνθεν ἔην ναέταις ποτόν, ἔνθεν ἀλωεὺς
<nonn. d. 3.166> ἐξ ἀμάρης ὀχέτευε πολυσχιδὲς ἀγκύλον ὕδωρ
<nonn. d. 3.167> εἰς φυτὸν ἄλλο μετ' ἄλλο: ῥόος δέ τις ὡς ἀπὸ Φοίβου
<nonn. d. 3.168> ἁβρὰ μελιζομένης ἐπεβόμβεε πυθμένι δάφνης.
<nonn. d. 3.169> καὶ πολὺς εὐποίητος ἐρεισάμενος πόδα πέτρῳ
<nonn. d. 3.170> χρύσεος ἵστατο κοῦρος, ἐναντία δαιτυμονήων
<nonn. d. 3.171> λαμπάδος ἑσπερίης τανύων ἐπιδόρπιον αἴγλην:
<nonn. d. 3.172> πολλαὶ δ' ἰσοτύπων μελέων τεχνήμονι σιγῇ
<nonn. d. 3.173> χάσμασι ποιητοῖσι σεσηρότος ἀνθερεῶνος
<nonn. d. 3.174> ψευδαλέων σκυλάκων στίχες ἔμφρονες ἄγχι θυράων
<nonn. d. 3.175> ἕστασαν ἔνθα καὶ ἔνθα, καὶ ἀργυρέῳ κυνὶ γείτων
<nonn. d. 3.176> χρύσεος οἰδαίνοντι κύων συνυλάκτεε λαιμῷ
<nonn. d. 3.177> σαίνων ἠθάδα φῶτα: παραστείχοντι δὲ Κάδμῳ
<nonn. d. 3.178> μιμηλῆς ἀπέπεμπε βοῆς ξεινοσσόον ̓Ηχώ,
<nonn. d. 3.179> ποιητῆς δ' ἐλέλιζε φιλοστόργου τύπον οὐρῆς.
<nonn. d. 3.180> ὄφρα μὲν εἰσέτι Κάδμος ἐυστρέπτοιο προσώπου
<nonn. d. 3.181> ὄμματα δινεύων διεμέτρεε κῆπον ἀνάκτων
<nonn. d. 3.182> καὶ γλυφίδας καὶ κάλλος ὅλον γραπτοῖο μελάθρου,
<nonn. d. 3.183> λαϊνέων ὁρόων ἀμαρύγματα φαιδρὰ μετάλλων,
<nonn. d. 3.184> τόφρα δὲ καλλείψας ἀγορὴν καὶ νείκεα λαῶν,
<nonn. d. 3.185> φαιδρὸς ἀερσιλόφοιο περὶ ῥάχιν ἥμενος ἵππου,
<nonn. d. 3.186> ̓Ημαθίων Θρήισσαν ἔχων Σάμον, ̓́Αρεος ἕδρην,
<nonn. d. 3.187> μητέρος ̓Ηλέκτρης Βασιλήιον εἰς δόμον ἔστη,
<nonn. d. 3.188> ὃς τότε μοῦνος ἄνασσε κασιγνήτοιο νομεύων
<nonn. d. 3.189> ἡνία κοιρανίης, ὅτι πάτριον οὖδας ἐάσας
<nonn. d. 3.190> Δάρδανος ἀντικέλευθον ἐνάσσατο πέζαν ἀρούρης,
<nonn. d. 3.191> Δαρδανίην εὔπυργον ἐπώνυμον ἄστυ χαράξας,
<nonn. d. 3.192> ̓Ιδαίην ἀροτῆρι διαγράψας κόνιν ὁλκῷ:
<nonn. d. 3.193> καὶ ῥόον ̔Επταπόροιο πιὼν καὶ χεύματα ̔Ρήσου
<nonn. d. 3.194> γνωτῷ κλῆρον ἔλειπεν ἔχειν καὶ σκῆπτρα Καβείρων.
<nonn. d. 3.195> Δάρδανος, ̓Ημαθίωνος ἀδελφεός, ὃν Διὸς εὐναὶ
<nonn. d. 3.196> ἤροσαν, ὃν κομέεσκε Δίκη τροφός, εὖτε λαβοῦσαι
<nonn. d. 3.197> σκῆπτρα Διὸς καὶ πέπλα Χρόνου καὶ ῥάβδον ̓Ολύμπου
<nonn. d. 3.198> εἰς δόμον ̓Ηλέκτρης βασιληίδος ἔδραμον ̔͂Ωραι
<nonn. d. 3.199> κοιρανίης ἀλύτοιο προμάντιες Αὐσονιήων:
<nonn. d. 3.200> καὶ βρέφος ἐθρέψαντο, καὶ ἀτρέπτῳ Διὸς ὀμφῇ
<nonn. d. 3.201> κοῦρος ἀνασταχύων παλιναυξέος ἄνθεμον ἥβης
<nonn. d. 3.202> ̓Ηλέκτρης λίπεν οἶκον, ὅτε τριτάτου χύσις ὄμβρου
<nonn. d. 3.203> κύμασι πυργωθεῖσα κατέκλυσεν ἕδρανα κόσμου.
<nonn. d. 3.204> πρώτου γὰρ κελάδοντος ἐπειρήθη νιφετοῖο
<nonn. d. 3.205> ̓́Ωγυγος ἠλιβάτοιο δι' ὕδατος αἰθέρα τέμνων,
<nonn. d. 3.206> χθὼν ὅτε κεύθετο πᾶσα κατάρρυτος, ἄκρα δὲ πέτρης
<nonn. d. 3.207> Θεσσαλίδος κεκάλυπτο, καὶ ὑψόθι Πυθιὰς ἄκρη
<nonn. d. 3.208> ἀγχινεφὴς νιφόεντι ῥόῳ κυμαίνετο πέτρη.
<nonn. d. 3.209> δεύτερος ὄμβρος ἔην, ὅτε κυκλάδος ἄντυγα γαίης
<nonn. d. 3.210> χεύματι λυσσήεντι κατέκρυφε δύσνιφον ὕδωρ,
<nonn. d. 3.211> Δευκαλίων ὅτε μοῦνος ὁμόστολος ἥλικι Πύρρῃ
<nonn. d. 3.212> ὀλλυμένων μερόπων ἐνὶ λάρνακι κοιλάδι τέμνων
<nonn. d. 3.213> χεῦμα παλινδίνητον ἀτεκμάρτου νιφετοῖο
<nonn. d. 3.214> ἠέρος ὑδατόεντος ἕλιξ πορθμεύετο ναύτης.
<nonn. d. 3.215> καὶ τρίτατος Διὸς ὄμβρος ὅτε χθονὸς ἔκλυσεν ἕδρην
<nonn. d. 3.216> καὶ σκοπέλους ἔκρυψεν, ̓Αθωιάδος δὲ καὶ αὐτῆς
<nonn. d. 3.217> ἄβροχα Σιθονίης ἐκαλύπτετο νῶτα κολώνης,
<nonn. d. 3.218> ὑψιπόρου τότε χεῦμα διασχίζων νιφετοῖο
<nonn. d. 3.219> Δάρδανος ἀρχαίης ἐπεβήσατο γείτονος ̓́Ιδης.
<nonn. d. 3.220> τοῦ τότε Σιθονίης χιονώδεος ἀρχὸς ἀρούρης
<nonn. d. 3.221> σύγγονος ̓Ημαθίων ἀγορὴν βαρύδουπον ἐάσας
<nonn. d. 3.222> θάμβεεν ἀνέρος εἶδος, ἐπεί νύ οἱ ἔμφυτος ἥβη
<nonn. d. 3.223> ἠνορέην καὶ κάλλος ἐμίγνυε σύζυγι μορφῇ,
<nonn. d. 3.224> θάμβεε τηλίκον εἶδος: ἀριφραδέων γὰρ ἀνάκτων
<nonn. d. 3.225> αὐτόματοι κήρυκες ἀναυδέες εἰσὶν ὀπωπαί.
<nonn. d. 3.226> καί μιν ἑλὼν ξείνισσε, σὺν ̓Ηλέκτρῃ δὲ καμούσῃ
<nonn. d. 3.227> αἰόλα πιαλέης ἐπεκόσμεε δεῖπνα τραπέζης,
<nonn. d. 3.228> ξεῖνον ὑποσσαίνων φιλίῳ καὶ ἀμεμφέι μύθῳ,
<nonn. d. 3.229> πολλὰ τιθείς. ὁ δὲ κυφὸν ἐπ' οὔδεος αὐχένα κάμψας
<nonn. d. 3.230> ἀμφιπόλων ἀπάνευθεν ἀθελγέας εἷλκεν ὀπωπάς,
<nonn. d. 3.231> καὶ μόλις εἰλαπίναζε: φιλοξείνοιο δὲ νύμφης
<nonn. d. 3.232> ἑζομένης ἀντωπὸς ὑποκλέπτοντι προσώπῳ
<nonn. d. 3.233> αἰδομένην ἐτίταινε σαόφρονα χεῖρα τραπέζῃ.
<nonn. d. 3.234> τοῖσι δὲ δαινυμένοισιν ἐπήτριμος ἄλλος ἐπ' ἄλλῳ
<nonn. d. 3.235> ἔμπνοος ἐσμαράγησε δόναξ Κορυβαντίδος ̓́Ιδης:
<nonn. d. 3.236> ἐκ δὲ πολυτρήτοιο πόρου σκιρτήματι χειρῶν
<nonn. d. 3.237> σύνθροον ἐκρούσαντο μέλος μυκήτορος αὐλοῦ
<nonn. d. 3.238> δάκτυλοι ὀρχηστῆρες ἐπιθλίβοντες ἀοιδήν:
<nonn. d. 3.239> καὶ τροχαλοῖς κροτέοντα τινάγμασι σύνθροον ἠχὼ
<nonn. d. 3.240> κύμβαλα βομβήεντα συνέκτυπε δίζυγι χαλκῷ
<nonn. d. 3.241> συμφερτοῖς δονάκεσσιν: ὑπὸ πλήκτρῳ δὲ καὶ αὐτὴ
<nonn. d. 3.242> ὄρθιος ἑπτατόνοιο λύρης ἐλελίζετο χορδή.
<nonn. d. 3.243> ἀλλ' ὅτε δὴ μετά δαῖτα κορέσσατο Βίστονος αὐλοῦ,
<nonn. d. 3.244> εἰρομένῃ πελάσας φιλοπευθέι θῶκον ἀνάσσῃ
<nonn. d. 3.245> Κάδμος ἁλιπλάγκτοιο μεληδόνος οἶστρον ἐάσας,
<nonn. d. 3.246> φαιδρὸν ἑὸν γένος εἶπε, καὶ ἀενάων στίχα μύθων
<nonn. d. 3.247> οἰγομένου κρουνηδὸν ἀνήρυγεν ἀνθερεῶνος: “
<nonn. d. 3.248> Νύμφα φίλη, τί με τόσσον ἀνείρεαι αἷμα γενέθλης;
<nonn. d. 3.249> ὠκυμόρων μερόπων γενεὴν φύλλοισιν ἐίσκω:
<nonn. d. 3.250> φύλλα τὰ μὲν κατέχευαν ἐπὶ χθονὶ θυιάδες αὖραι
<nonn. d. 3.251> ὥρης ἱσταμένης φθινοπωρίδος, ἄλλα δὲ καιρῷ
<nonn. d. 3.252> εἰαρινῷ κομέουσι τεθηλότα δενδράδες ὗλαι:
<nonn. d. 3.253> ὣς βροτέη γενεὴ μινυώριος ἡ μὲν ὀλέθρῳ
<nonn. d. 3.254> δάμναται ἱππεύσασα βίου δρόμον, ἡ δ' ἔτι θάλλει,
<nonn. d. 3.255> ἄλλῃ ὅπως εἴξειεν: ἐπεὶ παλινάγρετος ἕρπων
<nonn. d. 3.256> εἰς νέον ἐκ πολιοῖο ῥέει μορφούμενος αἰών.
<nonn. d. 3.257> ἀλλ' ἐρέω περίπυστον ἐμὴν εὔπαιδα γενέθλην:
<nonn. d. 3.258> ἔστι πόλις, κλυτὸν ̓́Αργος, ἐδέθλιον ἵππιον ̔́Ηρης,
<nonn. d. 3.259> νήσου Τανταλίδαο μεσόμφαλος: ἔνθα δὲ κούρην
<nonn. d. 3.260> θηλυτόκοις ἔσπειρε γοναῖς εὐπάρθενον ἀνὴρ
<nonn. d. 3.261> ̓́Ιναχος, ̓Ιναχίης ὀνομάκλυτος ἀστὸς ἀρούρης,
<nonn. d. 3.262> νηοπόλος, καὶ φρικτὰ πολισσούχοιο θεαίνης
<nonn. d. 3.263> ὄργια βυσσοδόμευε θεηγόρα μύστιδι τέχνῃ
<nonn. d. 3.264> πρεσβυγενής: καὶ Ζῆνα, θεῶν πρόμον, ὄρχαμον ἄστρων,
<nonn. d. 3.265> γαμβρὸν ἔχειν ἀπέειπε, σέβας πεφυλαγμένος ̔́Ηρης,...
<nonn. d. 3.266> ταυροφυὴς ὅτε πόρτις ἀμειβομένοιο προσώπου
<nonn. d. 3.267> εἰς ἀγέλην ἄγραυλον ἐλαύνετο σύννομος ̓Ιώ,
<nonn. d. 3.268> καὶ δαμάλης ἄγρυπνον ἐθήκατο βουκόλον ̔́Ηρη
<nonn. d. 3.269> ποικίλον, ἀπλανέεσσι κεκασμένον ̓́Αργον ὀπωπαῖς,
<nonn. d. 3.270> Ζηνὸς ὀπιπευτῆρα βοοκραίρων ὑμεναίων,
<nonn. d. 3.271> Ζηνὸς ἀθηήτοιο, καὶ εἰς νομὸν ἤιε κούρη
<nonn. d. 3.272> ὀφθαλμοὺς τρομέουσα πολυγλήνοιο νομῆος:
<nonn. d. 3.273> γυιοβόρῳ δὲ μύωπι χαρασσομένη δέμας ̓Ιὼ
<nonn. d. 3.274> ̓Ιονίης ἁλὸς οἶδμα κατέγραφε φοιτάδι χηλῇ:
<nonn. d. 3.275> ἦλθε καὶ εἰς Αἴγυπτον, ἐμὸν ῥόου,—ὃν πολιῆται
<nonn. d. 3.276> Νεῖλον ἐφημίξαντο φερώνυμον, οὕνεκα γαίῃ
<nonn. d. 3.277> εἰς ἔτος ἐξ ἔτεος πεφορημένος ὑγρὸς ἀκοίτης
<nonn. d. 3.278> χεύματι πηλώεντι νέην περιβάλλεται ἰλύν,—
<nonn. d. 3.279> ἤλυθεν εἰς Αἴγυπτον, ὅπῃ βοέην μετὰ μορφὴν
<nonn. d. 3.280> δαιμονίης ἴνδαλμα μεταλλάξασα κεραίης
<nonn. d. 3.281> ἔσκε θεὰ φερέκαρπος: ἀναπτομένοιο δὲ καρποῦ
<nonn. d. 3.282> Αἰγυπτίης Δήμητρος, ἐμῆς κεραελκέος ̓Ιοῦς,
<nonn. d. 3.283> εὐόδμοις ὁμόφοιτος ἐλίσσεται ἀτμὸς ἀήταις.
<nonn. d. 3.284> ἔνθ' ̓́Επαφον Διὶ τίκτεν, ἀκηρασίων ὅτι κόλπων
<nonn. d. 3.285> ̓Ιναχίης δαμάλης ἐπαφήσατο θεῖος ἀκοίτης
<nonn. d. 3.286> χερσὶν ἐρωμανέεσσι: θεηγενέος δὲ τοκῆος
<nonn. d. 3.287> ἐξ ̓Επάφου Λιβύη: Λιβύης δ' ἐπὶ παστὸν ὁδεύων
<nonn. d. 3.288> Μέμφιδος ἄχρις ἵκανε Ποσειδάων μετανάστης,
<nonn. d. 3.289> παρθένον ἰχνεύων ̓Επαφηίδα, καὶ τότε κούρη
<nonn. d. 3.290> δεξαμένη ναετῆρα βυθοῦ χερσαῖον ὁδίτην
<nonn. d. 3.291> Ζῆνα Λίβυν τέκε Βῆλον, ἐμῆς ἀροτῆρα γενέθλης.
<nonn. d. 3.292> καὶ Διὸς ̓Ασβύσταο νέην ἀντίρροπον ὀμφὴν
<nonn. d. 3.293> Χαονίῃ βοόωσι πελειάδι διψάδες ἄμμοι
<nonn. d. 3.294> μαντιπόλοι: πέμπτῳ δὲ πατήρ ἰσόμετρον ἀριθμῷ
<nonn. d. 3.295> Βῆλος ἐπασσυτέρην γενεὴν σπερμήνατο παίδων,
<nonn. d. 3.296> Φινέα καὶ Φοίνικα λιπόπτολιν, οἷς ἅμα θάλλων
<nonn. d. 3.297> ἀστὸς ἀμοιβαίων πολίων περίφοιτος ̓Αγήνωρ
<nonn. d. 3.298> ἀσταθέος βιότοιο, πατὴρ ἐμός, εἶχε πορείην
<nonn. d. 3.299> εἰς Θήβην μετὰ Μέμφιν, ἐς ̓Ασσυρίην μετὰ Θήβην,
<nonn. d. 3.300> καὶ σοφὸς Αἰγυπτίης ναέτης Αἴγυπτος ἀρούρης
<nonn. d. 3.301> αἰνοτόκος πολύτεκνος, ὃς ἀρσενόπαιδι γενέθλῃ
<nonn. d. 3.302> ἤροσε τοσσατίων μινυώρια πώεα παίδων,
<nonn. d. 3.303> καὶ Δαναὸς λιπόπατρις, ὃς ὥπλισεν ἄρσενι φύτλῃ
<nonn. d. 3.304> θῆλυ γένος τανύων γάμιον ξίφος, ὁππότε παστοὶ
<nonn. d. 3.305> αἵματι φοινίσσοντο δαϊζομένων ὑμεναίων,
<nonn. d. 3.306> καὶ κρυφίοις ξιφέεσσι σιδηροφόρων ἐπὶ λέκτρων
<nonn. d. 3.307> ἄρσενα γυμνὸν ̓́Αρηα κατεύνασε θῆλυς ̓Ενυώ:
<nonn. d. 3.308> οὐ μὲν ̔Υπερμνήστρῃ κακονύμφιον εὔαδεν ἔρυον,
<nonn. d. 3.309> ἀλλὰ παρωσαμένη δυσπένθερα θεσμὰ τοκῆος
<nonn. d. 3.310> ἠερίῃ πατρῷον ἐπέτρεπε μῦθον ἀέλλῃ,
<nonn. d. 3.311> καὶ καθαρὴν ἐφύλαξεν ἀναίμονα χεῖρα σιδήρου:
<nonn. d. 3.312> ἔπλετο δ' ἀμφοτέρων ὅσιος γάμος. ἀρτιθαλῆ δὲ
<nonn. d. 3.313> γνωτὴν ἡμετέρην θρασὺς ἥρπασε ταῦρος ἀλήτης,
<nonn. d. 3.314> εἰ ἐτεὸν ταῦρος: ἐγὼ δ' οὐκ οἶδα πιθέσθαι,
<nonn. d. 3.315> εἰ βόες ἱμείρουσι γυναικείων ὑμεναίων.
<nonn. d. 3.316> καί με κασιγνήτοισιν ὁμήλυδα πέμψεν ̓Αγήνωρ
<nonn. d. 3.317> σύγγονον ἰχνεύοντα καὶ ἄγριον ἅρπαγα νύμφης,
<nonn. d. 3.318> ταῦρον ἀκυμάντοιο νόθον πλωτῆρα θαλάσσης,
<nonn. d. 3.319> οὗ χάριν ἀστήρικτος ἀλώμενος ἐνθάδε βαίνω.”
<nonn. d. 3.320> τοῖα μὲν εὐσύριγγος ἔσω μυθεῖτο μελάθρου
<nonn. d. 3.321> Κάδμος ἐυγλώσσοιο χέων ἔπος ἀνθερεῶνος,
<nonn. d. 3.322> πατρῴης ἐνέπων τεκνοσσόον οἶστρον ἀπειλῆς
<nonn. d. 3.323> καὶ Τυρίων ῥοθίων ψευδήμονα ταῦρον ὁδίτην,
<nonn. d. 3.324> Σιδονίης ἀκίχητον ἀπευθέος ἅρπαγα νύμφης.
<nonn. d. 3.325> ̓Ηλέκτρη δ' ἀίουσα παρήγορον ἴαχε φωνήν:
<nonn. d. 3.326> “Ξεῖνε, κασιγνήτην καὶ πατρίδα καὶ γενετῆρα
<nonn. d. 3.327> Ληθαίῃ στροφάλιγγι καὶ ἀμνήστῳ πόρε σιγῇ:
<nonn. d. 3.328> οὕτω γὰρ μερόπων φέρεται βίος ἄλλον ἐπ' ἄλλῳ
<nonn. d. 3.329> μόχθον ἔχων, ὅτι πάντες, ὅσους βροτέη τέκε γαστήρ,
<nonn. d. 3.330> Μοιριδίου κλωστῆρος ἐδουλώθησαν ἀνάγκῃ:
<nonn. d. 3.331> μάρτυς ἐγώ, βασίλεια καὶ εἰ πέλον, εἴ ποτε κείνων
<nonn. d. 3.332> πληιάδων γενόμην καὶ ἐγὼ μία, τῶν ποτε μήτηρ
<nonn. d. 3.333> θηλυτέρας ὠδῖνας ἔσω μαιώσατο κόλπου,
<nonn. d. 3.334> ἑπτάκις Εἰλείθυιαν ἐῇ καλέσασα λοχείῃ
<nonn. d. 3.335> κέντρον ἐλαφρίζουσαν ἀμοιβαίου τοκετοῖο
<nonn. d. 3.336> μάρτυς ἐγώ: πατέρων γὰρ ἀπόπροθι δώματα ναίω,
<nonn. d. 3.337> οὐ Στεροπήν, οὐ Μαῖαν ὁμόστολον, οὐδὲ Κελαινὼ
<nonn. d. 3.338> σύγγονον ἐγγὺς ἔχουσα συνέστιον: οὐδ' ἐνὶ κόλπῳ
<nonn. d. 3.339> γνωτῆς Τηϋγέτης Λακεδαίμονα δίξυγι παλμῷ
<nonn. d. 3.340> παιδοκόμῳ πήχυνα γεγηθότα κοῦρον ἀγοστῷ:
<nonn. d. 3.341> οὐ σχεδὸν ̓Αλκυόνης ὁρόω δόμον, οὐδὲ καὶ αὐτῆς
<nonn. d. 3.342> φθεγγομένης Μερόπης φρενοτερπέα μῦθον ἀκούω.
<nonn. d. 3.343> πρὸς δ' ἔτι καὶ τόδε μᾶλλον ὀδύρομαι: ἀρτιθαλὴς γὰρ
<nonn. d. 3.344> υἱὸς ἐμὸς λιπόπατρις, ὅτε χνόον ἔσχεν ἰούλων,
<nonn. d. 3.345> Δάρδανος ̓Ιδαίης μετανάσσατο κόλπον ἀρούρης,
<nonn. d. 3.346> καὶ φρυγίῳ Σιμόεντι θαλύσια δῶκε κομάων
<nonn. d. 3.347> Θυμβραίου ποταμοῖο πιὼν ἀλλότριον ὕδωρ:
<nonn. d. 3.348> καὶ Λιβύης παρὰ τέρμα πατὴρ ἐμὸς εἰσέτι κάμνει
<nonn. d. 3.349> ὤμοις θλιβομένοισι, γέρων κυρτούμενος ̓́Ατλας,
<nonn. d. 3.350> αἰθέρος ἐπτάμωνον ἀερτάζων κενεῶνα.
<nonn. d. 3.351> ἔμπης τόσσα παθοῦσα παρήγορον ἐλπίδα βόσκω
<nonn. d. 3.352> Ζηνὸς ὑποσχεσίῃσιν, ὅτι γνωτῇσι σὺν ἄλλαις
<nonn. d. 3.353> ἐκ χθονὸς ̓Ατλάντειον ἐλεύσομαι εἰς πόλον ἄστρων
<nonn. d. 3.354> οὐρανὸν οἶκον ἔχουσα, καὶ ἔσσομαι ἕβδομος ἀστήρ.
<nonn. d. 3.355> καὶ σὺ τεὰς πρήυνε μεληδόνας: ἀπροϊδὴς δὲ
<nonn. d. 3.356> εἰς σὲ βιοπλάγκτοιο τύχης στροφάλιγγα κυλίνδων
<nonn. d. 3.357> φρικτὸς ἀκινήτοιο μίτος σφρηγίσσατο Μοίρης:
<nonn. d. 3.358> τλῆθι φέρειν λιπόπατρις ἀκαμπέα δεσμὸν ἀνάγκης,
<nonn. d. 3.359> ἐσσομένων προκέλευθον ὑπέρτερον ἐλπίδα βόσκων,
<nonn. d. 3.360> εἰ γένος ἐρρίζωσε τεὸν πρωτόσπορος ̓Ιώ,
<nonn. d. 3.361> εἰ λάχες ἐκ Λιβύης Ποσιδήιον αἷμα γενέθλης:
<nonn. d. 3.362> μίμνε παρ' ὀθνείοις, ἅτε Δάρδανος, οἰκία ναίων,
<nonn. d. 3.363> ναιετάων ξένον ἄστυ, πατὴρ τεὸς ὥς περ ̓Αγήνωρ,
<nonn. d. 3.364> ὡς Δαναὸς γενετῆρος ἀδελφεός: ὅττι καὶ αὐτὸς
<nonn. d. 3.365> ἄλλος ἀνὴρ φερέοικος ἔχων γένος ἔνθεον ̓Ιοῦς,
<nonn. d. 3.366> αἰθέριον βλάστημα Διιπετές, οὔνομα Βύζας,
<nonn. d. 3.367> αὐτογόνου Νείλοιο πιὼν ἑπτάστομον ὕδωρ
<nonn. d. 3.368> γείτονα γαῖαν ἔνειμεν, ὅπῃ παρὰ Βόσπορον ἀκτὴν
<nonn. d. 3.369> ̓Ιναχίῃ δαμάλῃ πεπερημένον ἕλκεται ὕδωρ,
<nonn. d. 3.370> πᾶσι περικτιόνεσσι τιθεὶς φάος, ὁππότε κείνου
<nonn. d. 3.371> ἀκλινέος δόχμωσε μεμηνότος αὐχένα ταύρου.”
<nonn. d. 3.372> εἶπεν ̓Αγηνορίδαο κατευνάζουσα μερίμνας.
<nonn. d. 3.373> Ζεὺς δὲ πατὴρ προέηκε τανύπτερον υἱέα Μαίης
<nonn. d. 3.374> εἰς δόμον ̓Ηλέκτρης ταχὺν ἄγγελον, ὄφρά κε Κάδμῳ
<nonn. d. 3.375> ̔Αρμονίην ὀπάσειεν ἐς ἁρμονίην ὑμεναίων,
<nonn. d. 3.376> παρθένον οὐρανόθεν μετανάστιον, ἣν ̓Αφροδίτης
<nonn. d. 3.377> λαθριδίῃ φιλότητι γαμοκλόπος ἤροσεν ̓́Αρης:
<nonn. d. 3.378> καὶ βρέφος αἰδομένη κρυφίης αὐτάγγελον εὐνῆς
<nonn. d. 3.379> μήτηρ οὐκ ἀτίταλλεν, ἀπ' αἰθερίοιο δέ κόλπου
<nonn. d. 3.380> πήχεϊ κεκλιμένην ἐπιμάζιον ἤγαγε κούρην
<nonn. d. 3.381> εἰς δόμον ̓Ηλέκτρης μαιήιον, ἧς τόκον ̔͂Ωραι
<nonn. d. 3.382> ὑγρὸν ἐμαιώσαντο λεχωίδες, ἧς ἔτι πυκνοὶ
<nonn. d. 3.383> ἀργεννὴν σφριγόωντες ἀνέβλυον ἰκμάδα μαζοί:
<nonn. d. 3.384> δεξαμένη δὲ θύγατρα νόθην ἰσόζυγι θεσμῷ
<nonn. d. 3.385> σύγχρονον ̓Ημαθίωνος ἑνὶ ξυνώσατο μαζῷ
<nonn. d. 3.386> κούρην ἀρτιλόχευτον, ὁμοστόργῳ δὲ μενοινῇ
<nonn. d. 3.387> διχθαδίην θρεπτῆρι γονὴν κούφιζεν ἀγοστῷ.
<nonn. d. 3.388> ὡς δέ τις ἀγροτέρη διδυμητόκος ἔνδοθι λόχμης
<nonn. d. 3.389> λαχνήεσσα λέαινα γαλαξαίῃσιν ἐέρσαις
<nonn. d. 3.390> σκύμνοις ἀμφοτέροις διδυμάονας ἥρμοσε μαζοὺς
<nonn. d. 3.391> καὶ διδύμοις τεκέεσσι μεριζομένην πόρε θηλήν,
<nonn. d. 3.392> καὶ χρόα λιχμάζουσα καὶ ἄτριχον εἰσέτι δειρὴν
<nonn. d. 3.393> ἰσοτύποις κομιδῇσιν ἀνέτρεφεν ἥλικα φύτλην:
<nonn. d. 3.394> ὣς τότε παιδοκόμῳ φιλίῃ μαιώσατο θηλῇ
<nonn. d. 3.395> ἀρτιγόνων μεθέπουσα συνωρίδα δίζυγα τέκνων:
<nonn. d. 3.396> πολλάκι νήπιον υἷα συνέμπορον ἥλικι κούρῃ
<nonn. d. 3.397> πίονος ἔνθα καὶ ἔνθα μετάτροπον ἰκμάδι μαζοῦ
<nonn. d. 3.398> πεπταμένης πήχυνε φιλήτορι χειρὸς ἀγοστῷ:
<nonn. d. 3.399> γούνασι δ' ἄρσενα παῖδα συνίδρυε θήλεϊ κούρῃ,
<nonn. d. 3.400> μηρὸν ἐφαπλώσασα κεχηνότα γείτονι μηρῷ,
<nonn. d. 3.401> κόλπον ἀνευρύνουσα βαθυνομένοιο χιτῶνος:
<nonn. d. 3.402> καὶ τεκέων κλάζουσα μέλος θελκτήριον ὕπνου
<nonn. d. 3.403> ἀμφοτέρους εὕδοντας ἐκοίμισε μαιάδι τέχνῃ,
<nonn. d. 3.404> πῆχυν ὑποστορέσασα συνήορον αὐχένι παίδων,
<nonn. d. 3.405> καί σφισι λέκτρον ἔθηκεν ἐὸν γόνυ, διχθαδίῳ δὲ
<nonn. d. 3.406> φάρεος ἄκρον ἕλισσε διαιθύσσουσα προσώπῳ,
<nonn. d. 3.407> τέκνα καταψύχουσα, καὶ ἔσβεσε καύματος ὁρμὴν
<nonn. d. 3.408> ἀντίτυπον φύσημα χέων ποιητὸς ἀήτης.
<nonn. d. 3.409> ὄφρα μὲν ἕζετο Κάδμος ἐχέφρονος ἐγγὺς ἀνάσσης,
<nonn. d. 3.410> τόφρα λαθὼν πυλαωρὸν ἑῷ ληίστορι ταρσῷ
<nonn. d. 3.411> ἀπροϊδὴς ἀκίχητος ἐς οἰκίον ἤιεν ̔Ερμῆς
<nonn. d. 3.412> εἴκελος ἠιθέῳ: ῥοδέῳ δέ οἱ ἀμφὶ προσώπῳ
<nonn. d. 3.413> ἀσκεπέος κεχάλαστο παρήορος ὁλκὸς ἐθείρης
<nonn. d. 3.414> ἀμφιλαφής, στέψας δὲ νεότριχος ἄκρα παρειῆς
<nonn. d. 3.415> λεπτὸς ἀεξομένων ἐρυθαίνετο κύλος ἰούλων
<nonn. d. 3.416> ἀρτιφυὴς ἑκάτερθε περίδρομος: οἷα δὲ κῆρυξ
<nonn. d. 3.417> ἠθάδα ῥάβδον ἄειρεν: ἀθηήτῳ δὲ προσώπῳ
<nonn. d. 3.418> ἐκ κεφαλῆς νεφέεσσι κεκασμένος εἰς πόδας ἄκρους
<nonn. d. 3.419> πιαλέης ἐκίχησε πεπαυμένα δεῖπνα τραπέζης:
<nonn. d. 3.420> οὐδέ μιν ̓Ημαθίων σχεδὸν ἔδρακεν, οὐδὲ καὶ αὐτὴ
<nonn. d. 3.421> ̔Αρμονίη καὶ Κάδμος ὁμέστιος, οὐ χορὸς ἀνδρῶν
<nonn. d. 3.422> δούλιος: ̓Ηλέκτρῃ δὲ θεουδέι φαίνετο μούνῃ
<nonn. d. 3.423> ̔Ερμῆς ποικιλόμυθος: ἑλὼν δέ μιν εἰς μυχὸν οἴκου
<nonn. d. 3.424> ἀπροϊδὴς ὀάριζε καὶ ἀνδρομέῃ φάτο φωνῇ:
<nonn. d. 3.425> “Μητροκασιυνήτη, Διὸς εὐνέτι, χαῖρε, γυναικῶν
<nonn. d. 3.426> πασάων μετόπισθε μακαρτάτη, ὅττι Κρονίων
<nonn. d. 3.427> κοιρανίην κόσμοιο τεοῖς τεκέεσσι φυλάσσει,
<nonn. d. 3.428> καὶ χθονὸς ἄστεα πάντα κυβερνήσει σέο φύτλη,
<nonn. d. 3.429> ἕδνα τεῆς φιλότητος, ἐμῇ δ' ἅμα μητέρι Μαίῃ
<nonn. d. 3.430> ἄστρασιν ἑπταπόροισι συναστράψειας ̓Ολύμπῳ
<nonn. d. 3.431> σύνδρομος ̓Ηελίοιο, συναντέλλουσα Σελήνῃ.
<nonn. d. 3.432> εἰμὶ τεῆς, φιλότεκνε, γουῆς ἐμφύλιος ̔Ερμῆς,
<nonn. d. 3.433> ἄγγελος ἀθανάτων τανυαίπτερος, οὐρανόθεν δὲ
<nonn. d. 3.434> ξείνιος ὑψιμέδων με τεὸς προέηκεν ἀκοίτης
<nonn. d. 3.435> ἀμφὶ τεοῦ ξείνοιο θεουδέος: ἀλλὰ καὶ αὐτὴ
<nonn. d. 3.436> πείθεο σῷ Κρονίωνι, καὶ ̔Αρμονίην σέο κούρην
<nonn. d. 3.437> πέμπε μολεῖν ἀνάεδνον ὁμόστολον ἥλικι Κάδμῳ,
<nonn. d. 3.438> καὶ Διὶ μακάρεσσι χαρίζεο: τειρομένους γὰρ
<nonn. d. 3.439> ἀθανάτους ὁ ξεῖνος ὅλους ἐσάωσεν ἀείδων:
<nonn. d. 3.440> οὗτος ἀνὴρ μογέοντι τεῷ χραίσμησεν ἀκοίτῃ,
<nonn. d. 3.441> οὗτος ἀνὴρ ἐπέτασσεν ἐλεύθερον ἦμαρ ̓Ολύμπῳ.
<nonn. d. 3.442> μή σε τεὴ θέλξειε γόῳ φιλομήτορι κούρη:
<nonn. d. 3.443> ἀλλά μιν εἰς ὑμένσιον ἀλεξικάκῳ πόρε Κάδμῳ
<nonn. d. 3.444> πειθομένη Κρονίωνι καὶ ̓́Αρεϊ καὶ Κυθερείῃ.”
<nonn. d. 4.1> ὣς εἰπὼν ἐς ̓́Ολυμπον ἐύρραπις ἤιεν ̔Ερμῆς
<nonn. d. 4.2> αἰθύσσων πτερὰ κοῦφα, τιταινομένων δὲ πεδίλων
<nonn. d. 4.3> σύνδρομος ἠερίοισιν ἐρέσσετο ταρσὸς ἀήταις.
<nonn. d. 4.4> οὐδὲ γυνὴ Θρήισσα, κυβερνήτειρα Καβείρων,...
<nonn. d. 4.5> ἀλλὰ Διὸς σέβας εἶχε, καὶ ̓́Αρεος ἄζυγι κούρῃ
<nonn. d. 4.6> ὄρθια δινεύουσα νοήμοι δάκτυλα παλμῷ
<nonn. d. 4.7> ̔Αρμκονίην ἐκάλεσσε τύπῳ τεχυήμονι φωνῆς:
<nonn. d. 4.8> ἡ δὲ τιταινομένη βλεφάρων ἀντώτιον αἴγλην
<nonn. d. 4.9> ̓Ηλέκτρης ἀγέλαστον ἐδέρκετο κύκλον ὀπωπῆς,
<nonn. d. 4.10> καὶ βαθὺν ἀφράστοιο νεόσσυτον ὄγκον ἀνίης
<nonn. d. 4.11> σιγαλέαι κήρθκε ἐμκαντεύοντο παρειαί.
<nonn. d. 4.12> παγθενικὴ δ' ἀνέπαλτο καὶ ὡμάρτησε τεκούσῃ
<nonn. d. 4.13> εἰς δόμον αἰπύδμητον: ἀναπτύξασα δὲ μήτηρ
<nonn. d. 4.14> ἑπταμύχου θαλάμοιο πολυσφρήτιστον ὀχῆα
<nonn. d. 4.15> λάινον οὐδὸν ἄμειψε: φιλοστόργῳ δὲ μενοινῇ
<nonn. d. 4.16> ἄστατα ταρβαλέης ἐλελίζετο γούνατα νύμφης:
<nonn. d. 4.17> καὶ παλάμην ῥοδόπηχυν ἑῆς ἀνεκούφινσε κούρης
<nonn. d. 4.18> δραξαμένη παλάμῃ χιονώδεϊ: καὶ τάχα φαίης
<nonn. d. 4.19> ἥβην χειρὸς ἔχουσαν ἰδεῖν λευκώλενον ̔́Ηρην.
<nonn. d. 4.20> ἀλλ' ὅτε πορφυρέοισι πέδον στείβουσα πεδίλοις
<nonn. d. 4.21> λοίσθια μαρμαίροντος ἐδύσατο κύκλα μελάθρου,
<nonn. d. 4.22> παρθένον ἀχνυμένην ̓Ατλαντιὰς ἵδρθε νύμφη
<nonn. d. 4.23> εἰς θρόνον εὐποίητον: ἀμοιβαίῳ δὲ καὶ αὐτὴ
<nonn. d. 4.24> ἑζομένη στοιχηδὸν ἐπ' ἀργυροφεγγέι δίφρῳ
<nonn. d. 4.25> ἀγγελίην Κρονίωνος ἀπειθέι πέφραδε κούρῃ,
<nonn. d. 4.26> καί μιν πάντα δίδαξεν, ὅσα βροτοειδέι μορφῇ
<nonn. d. 4.27> ἀλλοφανὴς ἅτε κοῦρος ̓Ολύμπιος ἔννεπε κῆρυξ.
<nonn. d. 4.28> παρθενικὴ δ' ἀίουσα πολυπλάγκτους ὑμεναίους
<nonn. d. 4.29> καὶ πόσιν ἀστήρικτον, ὑπωρόφιον μετανάστην,
<nonn. d. 4.30> ξεῖνον ἔχειν ἀπέειπε, καὶ ἐκ Διὸς ὅσσα τοκῆος
<nonn. d. 4.31> ξεινοδόκος Κάδμοιο βοοσσόος ἔννεπεν ̓Ερμῆς:
<nonn. d. 4.32> καὶ πόσιν ἤθελε μᾶλλον ὁμόπτολιν, ὥς κεν ἀλύξῃ
<nonn. d. 4.33> συζυγίην φερέοκον ἀδωροδόκων ὑμεναίων:
<nonn. d. 4.34> καὶ παλάμῃ κρατέουσα κατηφέι χεῖρα τιθήνης
<nonn. d. 4.35> δάκρυαι μυδαλέη πολυξμεμφέα ῥήξατο φωνήν:
<nonn. d. 4.36> “Μῆτερ ἐμή, τί παθοῦσα τεὴν ἠρνήσαο κούρην;
<nonn. d. 4.37> οὕτωι σεῖο θύγατρα νεήλυδι φωτὶ συνάπτεις;
<nonn. d. 4.38> ποῖον ἐμοί ποτε δῶρον ὁ ναυτίλος ἐγγυαλίξει;
<nonn. d. 4.39> ἦ ῥά μοι ἕδνα γάμων πρυμνήσια νηὸς ὀπάσσει;
<nonn. d. 4.40> οὐκ ἐδάην, φιλότεκνε, τεὴν ὅτι παῖδα φυλάσσεις,
<nonn. d. 4.41> παρθενικὴν λιπόπατριν, ἀλήμονας εἰς ὑμεναίους.
<nonn. d. 4.42> ἄλλοι ἐμοὶ μνηστῆρες ἀρείονές εἰσι πολῖται:
<nonn. d. 4.43> τί χρέος ἦν ἀνάεδνον ἔχειν τινὰ γυμνὸν ἀκοίτην
<nonn. d. 4.44> ἀλλοδαπὸν περίφοιτον, ἀλυσκάζοντα τοκῆα;
<nonn. d. 4.45> ἀλλ', ἐρέεις, Κρονίωνι τεῷ χραίσμησεν ἀκοίτῃ:
<nonn. d. 4.46> πῶς Διὸς οὐ γέρας ἔσχεν ̓Ολύμπιον, εἴ περ ̓Ολύμπου,
<nonn. d. 4.47> ὡς ἐνέπεις, προμάχιζε, καὶ οὐ Διὸς εὐνετις ̔́Ηρη
<nonn. d. 4.48> Ζηνὸς ἀοσσητῆρι συνήρμοσε παρθένον ̔́Ηβην;
<nonn. d. 4.49> οὐ χατέει Κάδμονιο τεὸς πόσις ὑψιμέδων Ζεύς:
<nonn. d. 4.50> ἱλήκοι Κρονίδης: ἐψεύσατο θέσκελος ̔Ερμῆς
<nonn. d. 4.51> ἀμφὶ Διὸς γενετῆρος: ἐγὼ δ' οὐκ οἶδα πιθέσθαι,
<nonn. d. 4.52> εἰ λίπε θοῦρον ̓́Αρηα, κυβερνπητῆρα κυδοιμοῦ,
<nonn. d. 4.53> καὶ βροτόν ἄνδρα κάλεσσεν ἑοῦ συνάεθλον ἀγῶνος
<nonn. d. 4.54> ὁ κρατέων κόσμοιο καὶ αἰθέρος. ἆ μέγα θαῦμα,
<nonn. d. 4.55> τοσσατίους Τιρῆνας ἐνεκλήισσε βερέθρῳ,
<nonn. d. 4.56> καὶ Κάδμου χατέεσκεν, ὅπως ἕνα μοῦνον ὀλέσσῃ.
<nonn. d. 4.57> οἶδας ἐμῶν πατέρων διδυμάονα σύγγονον εὐνήν:
<nonn. d. 4.58> Ζεὺς προπάτωρ ἐμὸς ἔσχε κασιγνήτης λέχος ̔́Ηρης
<nonn. d. 4.59> θεσμὸν ἔχων θαλάμων ἐμφύλιον: ἀμφότεροι δὲ
<nonn. d. 4.60> ̓́Αρης καὶ Κυθέρεια, μιῆς ἐπιβήτορες εὐνῆς,
<nonn. d. 4.61> ̔Αρμονίης γενετῆρες, ἑνὸς γεγάασι τοκῆος,
<nonn. d. 4.62> δέμνιον ἀμφιέποντες ὁμόγνιον, ὤμοι ἀνάγκης:
<nonn. d. 4.63> γνωταὶ γνωτὸν ἔχουσιν, ἐγὼ λιπόπατριν ἀκοίτην.”
<nonn. d. 4.64> ὣς φαμένης ἀπένεψε γοήμονος ὄμβρον ὀπωπῆς
<nonn. d. 4.65> μήτηρ ἀσχαλόωσα: διχοστασίῃ δὲ μενοινῆς
<nonn. d. 4.66> ̔Αρμονίην ᾤκτερπε, Διὸς δ' ἀλέεινεν ἀπειλήν.
<nonn. d. 4.67> ἀλλὰ περισφίγξασα δέμας φρενοθελγέι κεστῷ
<nonn. d. 4.68> κερδαλέῳ ζωοτῆρι δολοφράδμων ̓Αφροδίτη,
<nonn. d. 4.69> καὶ χροῒ δυσαμένη φιλοτήσια φάρεα Πειθοῦς
<nonn. d. 4.70> ̔Αρμονίης εὔοδμον ἐδύσατο παρθενεῶνα:
<nonn. d. 4.71> καὶ τύπον οὐρανίοιο μεταλλάξασα προσώπου
<nonn. d. 4.72> Πεισινόῃ δέμας ἶσον ἐίσκετο γεῖτονι κούρῃ,
<nonn. d. 4.73> Κάδμον ἅ περ ποθέουσα, καὶ ὡς κρυθίῃ τινὶ νούσῳ
<nonn. d. 4.74> λεπταλέον πέμπουσα σέλας χλοάοντι προσώπῳ
<nonn. d. 4.75> ἀμφιπόλους ἔσσευε: παρεδριόωσα δὲ μούνῃ,
<nonn. d. 4.76> οἷά περ αἰδομένη, δολίην ἀνενείκατο φωνήν:
<nonn. d. 4.77> “̓Ολβίη, οἷον ἔχεις ἐνὶ δώμασι καλόν ἀλήτην,
<nonn. d. 4.78> οἷον ἔχεις μνηστῆρα, μακαρτάτη: οἷον ἀκοίτην
<nonn. d. 4.79> ὄψεαι ἱμερόεντα, τὸν οὐ λάχε παρθένος ἄλλη:
<nonn. d. 4.80> ἀτρεκὲς ̓Ασσυρίης ἀπὸ πατρίδος αἷμα κομίζει,
<nonn. d. 4.81> ἧχι ῥόος χαρίεντος ̓Αδώνιδος: ἱμερόεις γὰρ
<nonn. d. 4.82> ἐκ Λιβάνου νέος οὗτος, ὅπῃ Κυθέρεια χορεύει.
<nonn. d. 4.83> ἤλιτον: οὐ τάχα Κάδμον ἐπιχθονίη τέκε γαστήρ,
<nonn. d. 4.84> ἀλλὰ Διὸς γένος ἔσχεν, ἑὴν δ' ἐψεύσατο φύτλην.
<nonn. d. 4.85> οἶδα, πόθεν νέος οὗτος ̓Ολύμπιος: εἴ ποτε Μαίῃ
<nonn. d. 4.86> σύγγονον ̓Ηλέκτρην Τιτήνιος ἤροσεν ̓́Ατλας,
<nonn. d. 4.87> ̔Αρμονίῃ πόσις ἦλθεν ἀνεψιὸς ἄπτερος ̔Ερμῆς,
<nonn. d. 4.88> οὐδὲ μάτην Καδμῖλος ἀείδεται: οὐρανίην γὰρ
<nonn. d. 4.89> μορφὴν μοῦνον ἄμειψε καὶ εἰσέτι Κάδμος ἀκούει.
<nonn. d. 4.90> εἰ δὲ πέλει θεὸς ἄλλος ἔχων βροτοειδέα μορφήν,
<nonn. d. 4.91> ̓Ημαθίων τάχα Φοῖβον ἑῷ ξείνισσε μελάθρῳ.
<nonn. d. 4.92> παρθένε πασιμέλουσα, μακαρτέρη ἐσσὶ τεκούσης
<nonn. d. 4.93> εἰς πόθον, εἰς ὑμέναιον ̓Ολύμπιον: ἆ μέγα θαῦμα,
<nonn. d. 4.94> λάθριος ̓Ηλέκτρην νυμφεύσατο μητίετα Ζεύς,
<nonn. d. 4.95> ἀμφαδὸν ̔Αρμονίην μνηστεύεται αὐτὸς ̓Απόλλων:
<nonn. d. 4.96> ὀλβίη, ἣν ἐπόθησεν ἑκηβόλος: αἴθε καὶ αὐτῆς
<nonn. d. 4.97> Πεισινόης σπεύσειεν ἔχειν ὑμέναιον ̓Απόλλων:
<nonn. d. 4.98> οὐ μὲν ἐγώ ποτε Φοῖβον ἀναίνομαι, οἷά τε Δάφνη,
<nonn. d. 4.99> οὐ νόον ̔Αρμονίης μιμήσομαι: ἀλλὰ λιποῦσα
<nonn. d. 4.100> κλῆρον ἐμὸν καὶ δῶμα καὶ οὓς ποθέω γενετῆρας,
<nonn. d. 4.101> ἵξομαι ̓Απόλλωνι συνέμπορος εἰς ὑμεναίους.
<nonn. d. 4.102> μέμνημαί ποτε τοῖον ἐγὼ τύπον: ἡμετέρῳ γὰρ
<nonn. d. 4.103> εἰς δόμον ὀμφήεντα συνεσπομένη γενετῆρι
<nonn. d. 4.104> Πύθιον εἶδον ἄγαλμα, καὶ ὡς τεὸν εἶδον ἀλήτην,
<nonn. d. 4.105> ὠισάμην Φοίβοιο πάλιν βρέτας ἐνθάδε λεύσσειν.
<nonn. d. 4.106> ἀλλ' ἐρέεις, ὅτι Φοῖβος ἔχει χρυσαυγέα μίτρην:
<nonn. d. 4.107> χρύσεος ἔπλετο Κάδμος ὅλον δέμας: ἢν δ' ἐθελήσῃς,
<nonn. d. 4.108> δμῶας ἐμοὺς ἔχε πάντας ἀπείρονας, ἀντὶ δὲ κείνου
<nonn. d. 4.109> χρυσὸν ἐμὸν ξύμπαντα καὶ ἄργυρον ἐγγυαλίξω,
<nonn. d. 4.110> καὶ Τυρίης ὀπάσω βασιλήια πέπλα θαλάσσης
<nonn. d. 4.111> καὶ δόμον, ἢν ἐθέλῃς, πατρώιον: εἰ θέμις εἰπεῖν,
<nonn. d. 4.112> δέχνυσο καὶ γενέτην καὶ μητέρα, δέχνυσο πάσας
<nonn. d. 4.113> ἀμφιπόλους, καὶ μοῦνον ἐμοὶ πόρε τοῦτον ἀκοίτην.
<nonn. d. 4.114> παρθένε, τί τρομέεις; σὺ μὲν εἴαρι ποντοπορήσεις
<nonn. d. 4.115> στεινὸν ὕδωρ πλώουσα, σὺν ἱμερόεντι δὲ Κάδμῳ
<nonn. d. 4.116> ὠκεανὸν περίμετρον ἐγὼ κατὰ χεῖμα περήσω.
<nonn. d. 4.117> μὴ τρομέοις ἁλὸς οἶδμα βαρύβρομον, ὅττι σαώσει
<nonn. d. 4.118> εἰν ἁλὶ φόρτον ̓́Ερωτος ἁλὸς θυγάτηρ ̓Αφροδίτη.
<nonn. d. 4.119> παρθένε, Κάδμον ἔχεις, μὴ δίζεο θῶκον ̓Ολύμπου.
<nonn. d. 4.120> οὐ ποθέω στίλβουσαν ̓Ερυθραίην λίθον ̓Ινδῶν,
<nonn. d. 4.121> οὐ φυτὸν ̔Εσπερίδων παγχρύσεον, οὐδέ με τέρπει
<nonn. d. 4.122> ̔Ηλιάδων ἤλεκτρον, ὅσον μία νυκτὸς ὀμίχλη,
<nonn. d. 4.123> τῇ ἔνι Πεισινόην προσπτύξεται οὗτος ἀλήτης.
<nonn. d. 4.124> εἰ δὲ γένος μεθέπεις ἐξ ̓́Αρεος, ἐξ ̓Αφροδίτης,
<nonn. d. 4.125> σοὶ γάμον ἄξιον εὗρε γάμων ταμίη σέο μήτηρ.
<nonn. d. 4.126> οὔ ποτε τηλίκον ἄνθος ἐσέδρακον: αὐτόματον γὰρ
<nonn. d. 4.127> εἰαρινὸν δώρημα φύσις δωρήσατο Κάδμῳ:
<nonn. d. 4.128> εἶδον ἐγὼ παλάμην ῥοδοδάκτυλον, εἶδον ὀπωπὴν
<nonn. d. 4.129> ἡδὺ μέλι στάζουσαν: ἐρωτοτόκου δὲ προσώπου
<nonn. d. 4.130> ὡς ῥόδα φοινίσσουσι παρηίδες, ἀκροφαῆ δὲ
<nonn. d. 4.131> δίχροα χιονέων ἀμαρύσσεται ἴχνια ταρσῶν
<nonn. d. 4.132> μεσσόθι πορφύροντα, καὶ ὡς κρίνον εἰσὶν ἀγοστοί.
<nonn. d. 4.133> καλλείψω πλοκαμῖδας, ὅπως μὴ Φοῖβον ὀρίνω
<nonn. d. 4.134> χροιῇ ὀνειδίζουσα Θεραπναίης ὑακίνθου.
<nonn. d. 4.135> εἴ ποτε δινεύων φρενοτερπέα κύκλον ὀπωπῆς
<nonn. d. 4.136> ὀφθαλμοὺς ἐλέλιζεν, ὅλη σελάγιζε Σελήνη
<nonn. d. 4.137> φέγγεϊ μαρμαίροντι, καὶ εἴ ποτε βόστρυχα σείσας
<nonn. d. 4.138> αὐχένα γυμνὸν ἔθηκεν, ἐφαίνετο Φωσφόρος ἀστήρ.
<nonn. d. 4.139> χείλεα σιγήσαιμι: τὸ δὲ στόμα, πορθμὸν ̓Ερώτων,
<nonn. d. 4.140> πειθὼ ναιετάουσα χέει μελιηδέα φωνήν,
<nonn. d. 4.141> καὶ Χάριτες μεθέπουσιν ὅλον δέμας: ἄκρα δὲ χειρῶν
<nonn. d. 4.142> αἰδέομαι κρίνειν, ἵνα μὴ γάλα λευκὸν ἐλέγξω:
<nonn. d. 4.143> δέχνυσο δειλαίην με συνέστιον: ἠιθέου δὲ
<nonn. d. 4.144> δεξιτερῆς ψαύουσα καὶ ἀμφαφόωσα χιτῶνα
<nonn. d. 4.145> κρυπταδίης εὕροιμι παρήγορα φάρμακα νούσου:
<nonn. d. 4.146> αὐχένα γυμνὸν ἴδοιμι καὶ ἑζομένοιο πιέσσω
<nonn. d. 4.147> δάκτυλον ὡς ἀέκουσα, καὶ ἡμετέρου διὰ κόλπου
<nonn. d. 4.148> τεθναίην ὅτε μοῦνον ἀφειδέα χεῖρα χαλάσσας
<nonn. d. 4.149> ἀμφοτέρων θλίψειεν ἐλεύθερον ἄντυγα μαζῶν,
<nonn. d. 4.150> χείλεσιν ἡμετέρουσι μεμυκότα χείλεα πήξας,
<nonn. d. 4.151> τέρπων ἀκροτάτοισι φιλήμασιν: ἠίθεον δὲ
<nonn. d. 4.152> εἰσέτι πηχύνουσα καὶ εἰς ̓Αχέροντα περήσω
<nonn. d. 4.153> αὐτομάτη, γλυκερὸν δὲ πολυκλαύτῳ παρὰ Λήθῃ
<nonn. d. 4.154> λέξω καὶ φθιμένοισιν ἐμὸν μόρον, ὥς κεν ἐγείρω
<nonn. d. 4.155> οἶκτον ὁμοῦ καὶ ζῆλον ἀθελγέι Περσεφονείῃ:
<nonn. d. 4.156> καὶ Χαρίτων πνείοντα φιλήματα κεῖνα διδάξω
<nonn. d. 4.157> θηλυτέρας δυσέρωτας, ὅσας κτάνεν ἱμερόεν πῦρ,
<nonn. d. 4.158> καὶ νέκυας τελέσω ζηλήμονας, εἰ παρὰ Λήθῃ
<nonn. d. 4.159> εἰς Παφίην μετὰ πότμον ἔτι φθονέουσι γυναῖκες.
<nonn. d. 4.160> ἕσπομαι, ἢν ἐθέλῃς, καὶ ὁμόστολος, οὐ τρομέω δὲ
<nonn. d. 4.161> πλαγκτοσύνην ἀδίδακτον. ἀμείλιχε, γίνεο Κάδμου
<nonn. d. 4.162> κουριδίη παράκοιτις: ἐγὼ θαλαμηπόλος εἴην
<nonn. d. 4.163> ἀμφοτέροις θεράπαινα, καὶ ̔Αρμονίῃ καὶ ἀκοίτῃ.
<nonn. d. 4.164> ἀλλὰ πάλιν τρομέω σε, καὶ εἰ κρύπτειν μενεαίνεις,
<nonn. d. 4.165> μή ποτέ σοι διὰ λέκτρα χόλον καὶ ζῆλον ἐγείρω,
<nonn. d. 4.166> ὅττι, θεά περ ἐοῦσα καὶ αἰθέρος ὄρχαμος, ̔́Ηρη
<nonn. d. 4.167> Ζηνὸς ἐπιχθονίῃσι νόθαις ἀλόχοισι μεγαίρει:
<nonn. d. 4.168> Εὐρώπῃ κεχόλωτο καὶ ἤκαχεν ἄστατον ̓Ιώ:
<nonn. d. 4.169> οὐδὲ θεὰς μεθέηκε: χολωομένης δὲ τεκούσης
<nonn. d. 4.170> ἤλασεν ὠδίνουσαν ̓́Αρης ἐγκύμονα Λητώ.
<nonn. d. 4.171> εἰ μὴ ζῆλος ἔχει σε, πόθων ἵνα φάρμακον εὕρω,
<nonn. d. 4.172> εἰς μίαν ἠριγένειαν ἐμοὶ πόρε τοῦτον ἀκοίτην,
<nonn. d. 4.173> ναί, λίτομαι, καὶ νυκτὸς ἕνα δρόμον: εἰ δὲ μεγαίρεις,
<nonn. d. 4.174> χειρὶ τεῇ με δάιξον, ὅπως ἄμπαυμα νοήσω
<nonn. d. 4.175> τηλίκον ἀπρήυντον ἀεὶ κατὰ νύκτα καὶ ἠῶ
<nonn. d. 4.176> ἐνδόμυχον μεθέπουσα περὶ φρένα βοσκόμενον πῦρ.”
<nonn. d. 4.177> εἶπε, καὶ ̔Αρμονίην φυγοδέμνιον ἤλασε κεστῷ
<nonn. d. 4.178> εἰς πλόον οἰστρήσασα πόθῳ πειθήμονα κούρην.
<nonn. d. 4.179> ἡ δὲ μεταστρέψασα νόον διδυμάονι βουλῇ
<nonn. d. 4.180> ξεῖνον ἔχειν μενέαινε καὶ ἤθελε πατρίδα ναίειν,
<nonn. d. 4.181> καί τινα μῦθον ἔειπεν ἱμασσομένη νόον οἴστρῳ:
<nonn. d. 4.182> “̓́Ωμοι, τίς μετάμειψεν ἐμὴν φρένα; σώζεο, πάτρη,
<nonn. d. 4.183> χαίροις, ̓Ημαθίων καὶ πᾶς δόμος: ἄντρα Καβείρων,
<nonn. d. 4.184> χαίρετε, καὶ σκοπιαὶ Κορυβαντίδες: οὐκέτι λεύσσω
<nonn. d. 4.185> μητρῴης ̔Εκάτης νυχίην θιασώδεα πεύκην.
<nonn. d. 4.186> σώζεο, παρθενίη, νυμφεύομαι ἡδέι Κάδμῳ:
<nonn. d. 4.187> ̓́Αρτεμι, μὴ νεμέσα, χαροπῆς ἁλὸς οἶδμα περήσω.
<nonn. d. 4.188> ἀλλ' ἐρέεις, ὅτι πόντος ἀμείλιχος: οὐκ ἀλεγίζω
<nonn. d. 4.189> μαινομένου ῥοθίοιο, συνολλυμένους δὲ δεχέσθω
<nonn. d. 4.190> ̔Αρμονίην καὶ Κάδμον ἐμὸν μητρώιον ὕδωρ.
<nonn. d. 4.191> ἕσπομαι ἡβητῆρι γάμους βοόωσα θεάων:
<nonn. d. 4.192> εἰ μὲν ἐς ἀντολίην με φέρει πλώουσαν ἀκοίτης,
<nonn. d. 4.193> ἵμερον ̓Ωρίωνος ἐς ̓Ηριγένειαν ἐνίψω,
<nonn. d. 4.194> καὶ Κεφάλου θαλάμων μιμνήσκομαι: εἰ δέ ποτ' ἔλθω
<nonn. d. 4.195> εἰς δύσιν ἀχλυόεσσαν, ἐπ' ̓Ενδυμίωνι καὶ αὐτὴ
<nonn. d. 4.196> Λατμιὰς ἶσα παθοῦσα παρηγορέει με Σελήνη.”
<nonn. d. 4.197> τοῖα νοοπλανέεσσι μεληδόσιν ἤπυε κούρη
<nonn. d. 4.198> ἄσχετος ἱμερόεντι δαϊζομένη νόον οἴστρῳ:
<nonn. d. 4.199> καὶ κινυρῇ ῥαθάμιγγι διαινομένοιο προσώπου
<nonn. d. 4.200> ̓Ηλέκτρης κύσε χεῖρα καὶ ὄμματα καὶ πόδας ἄκρους
<nonn. d. 4.201> καὶ κεφαλὴν καὶ στέρνα, καὶ ̓Ημαθίωνος ὀπωπὴν
<nonn. d. 4.202> χείλεσιν αἰδομένοισι, κασιγνήτου περ ἐόντος,
<nonn. d. 4.203> πάσας δ' ἀμφιπόλους ἠγκάζετο: μυρομένη δὲ
<nonn. d. 4.204> τυκτὰ πολυγλυφέων ἠσπάσσατο κύκλα θυράων
<nonn. d. 4.205> ἄπνοα καὶ κλιντῆρα καὶ ἕρκεα παρθενεῶνος:
<nonn. d. 4.206> πατρῴην δὲ λαβοῦσα κόνιν προσπτύξατο κούρη.
<nonn. d. 4.207> καὶ τότε χειρὸς ἔχουσα θεῶν ὑπὸ μάρτυρι πομπῇ
<nonn. d. 4.208> ̔Αρμονίην ἀνάεδνον ὀφειλομένην φέρε Κάδμῳ
<nonn. d. 4.209> ̓Ηλέκτρη, χυτὸν ὄμβρον ἀποσμήξασα προσώπου.
<nonn. d. 4.210> Κυπριδίην δὲ θύγατρα λαβὼν ἠῷος ὁδίτης
<nonn. d. 4.211> γρηὶ σὺν ἀμφιπόλῳ λίπε δώματα, δῶρον ἀνάσσης
<nonn. d. 4.212> λάτριν ἔχων πομπῆα δι' ἄστεος ἄχρι θαλάσσης.
<nonn. d. 4.213> παρθενικὴν δ' ὁρόωσα παρ' ᾐόνας ὑψόθι πόντου
<nonn. d. 4.214> ξείνῳ ἐφεσπομένην, φλογερῇ ζείουσαν ἀνάγκῃ,
<nonn. d. 4.215> Κύπριδι μεμφομένη φιλοκέρτομος ἴαχε Μήνη:
<nonn. d. 4.216> “Κύπρι, καὶ εἰς σέο τέκνα κορύσσεαι, οὐδὲ καὶ αὐτῆς
<nonn. d. 4.217> ὑμετέρης ὠδῖνος ἐφείσατο κέντρον ̓Ερώτων;
<nonn. d. 4.218> ἥν τέκες, οὐκ ἐλέαιρες, ἀμείλιχε; καὶ τίνα κούρην
<nonn. d. 4.219> οἰκτείρεις ἑτέρην, ὅτε σὸν γένος εἰς πόθον ἕλκεις;
<nonn. d. 4.220> πλάζεο καὶ σύ, φίλη: Παφίης τέκος εἰπὲ τεκούσῃ:
<nonn. d. 4.221> ̔κερτομέει Φαέθων σε, καὶ αἰσχύνει με Σελήνη. ̓
<nonn. d. 4.222> ̔Αρμονίη, λιπόπατρι δυσίμερε, κάλλιπε Μήνῃ
<nonn. d. 4.223> νυμφίον ̓Ενδυμίωνα, καὶ ἄμφεπε Κάδμον ἀλήτην,
<nonn. d. 4.224> τλῆθι φέρειν πόνον ἶσον, ἐρωτοτόκῳ δὲ μερίμνῃ
<nonn. d. 4.225> μνώεο καὶ σὺ καμοῦσα ποθοβλήτοιο Σελήνης.”
<nonn. d. 4.226> ὣς φαμένης ἑτάρους ὑπὲρ ᾐόνα Κάδμος ἐπείγων
<nonn. d. 4.227> ὁλκάδος ἰθυπόροιο παλίμπορα πείσματα λύσας
<nonn. d. 4.228> εἰαρινῷ κόλπωσεν ἀχείμονι λαῖφος ἀήτῃ:
<nonn. d. 4.229> διχθαδίους δὲ κάλωας ἐφαψάμενός τινι γόμφῳ
<nonn. d. 4.230> δουροπαγές πόμπευε δι' οἴδματος ἅρμα θαλάσσης,
<nonn. d. 4.231> ἰσάζων ἑκάτερθε νεὼς πόδας, οἷα δὲ Φοῖνιξ,
<nonn. d. 4.232> ναυτιλίης νοέων πατρώιον ἠθάδα τέχνην,
<nonn. d. 4.233> πηδαλίῳ παρέμιμνεν: ἐπὶ πρύμνῃ δὲ καὶ αὐτὴν
<nonn. d. 4.234> ̔Αρμονίην ἄψαυστον ὁμόπλοον ἵδρυε κούρην
<nonn. d. 4.235> νηὸς ἰδὼν ξείνὁ??̓ς ἐπιβήτορας, οὓς τότε ναῦται
<nonn. d. 4.236> μισθοφόρους ἐδέχοντο. καὶ ἠρέμα σύμπλοος ἀνὴρ
<nonn. d. 4.237> ἀμφοτέρους ὁρόων ἐκεράσσατο θαύματι φωνήν:
<nonn. d. 4.238> “Αὐτὸς ̓́Ερως πέλεν οὗτος ὁ ναυτίλος: οὐ νέμεσις γὰρ
<nonn. d. 4.239> υἷα τεκεῖν πλωτῆρα θαλασσαίην ̓Αφροδίτην:
<nonn. d. 4.240> ἀλλὰ βέλος καὶ τόξον ἔχει καὶ πυρσὸν ἀείρει
<nonn. d. 4.241> βαιὸς ̓́Ερως πτερύγεσσι κεκασμένος: εἰσορόω δὲ
<nonn. d. 4.242> ὁλκάδα Σιδονίην. Δολόεις τάχα φώριος ̓́Αρης
<nonn. d. 4.243> ἕζεται ἐν πρύμνῃσιν ἔσω Λιβάνοιο κομίζων
<nonn. d. 4.244> ἑσπερίην πλώουσαν ἀπὸ Θρῄκης ̓Αφροδίτην.
<nonn. d. 4.245> ἵλαθι, μῆτερ ̓́Ερωτος, ἀκυμάντῳ δὲ γαλήνῃ
<nonn. d. 4.246> πέμπέ μοι ἴκμενον οὖρον ἀχείμονι μητρὶ θαλάσσῃ.”
<nonn. d. 4.247> τοῖον ἔπος λαθραῖον ὁμόπλοος ἔννεπεν ἀνὴρ
<nonn. d. 4.248> λοξὸς ἐς ̔Αρμονίην ἀντώπιον ὄμμα τιταίνων.
<nonn. d. 4.249> καὶ πλόον ἤνυσε Κάδμος ἐς ̔Ελλάδα, Φοιβάδος ὀμφῆς
<nonn. d. 4.250> οἶστρον ἔχων πραπίδεσσι, Διὸς δέ οἱ αἰὲν ἐπείγων
<nonn. d. 4.251> ἔνθεος ἀπλανέεσσιν ἐπέτρεχε μῦθος ἀκουαῖς.
<nonn. d. 4.252> ἔνθα Πανελλήνεσσι νεώτερα δῶρα τιταίνων
<nonn. d. 4.253> ἀρχεκάκου Δαναοῖο φερέσβιον ἔκρυφε τέχνην,
<nonn. d. 4.254> ὑδροφόρου Δαναοῖο: τί γὰρ πλέον εὗρεν ̓Αχαιοῖς,
<nonn. d. 4.255> εἴ ποτε χαλκείῃσι πεδοσκαφέεσσι μακέλλαις
<nonn. d. 4.256> χάσματος οὐδαίοιο χυτὸν κενεῶνα κολάψας
<nonn. d. 4.257> δίψιον ̓́Αργος ἔπαυσε, κονιομένοις δὲ πολίταις
<nonn. d. 4.258> ὑγρὰ ποδῶν ἐπίβαθρα πόρεν, ξεινήιον ὕδωρ,
<nonn. d. 4.259> ἐκ βυθίων λαγόνων ὀλίγον ῥόον; αὐτὰρ ὁ πάσῃ
<nonn. d. 4.260> ̔Ελλάδι φωνήεντα καὶ ἔμφρονα δῶρα κομίζων
<nonn. d. 4.261> γλώσσης ὄργανα τεῦξεν ὁμόθροα, συμφυέος δὲ
<nonn. d. 4.262> ἁρμονίης στοιχηδὸν ἐς ἄζυγα σύζυγα μίξας
<nonn. d. 4.263> γραπτὸν ἀσιγήτοιο τύπον τορνώσατο σιγῆς,
<nonn. d. 4.264> πάτρια θεσπεσίης δεδαημένος ὄργια τέχνης,
<nonn. d. 4.265> Αἰγυπτίης σοφίης μετανάστιος, ἦμος ̓Αγήνωρ
<nonn. d. 4.266> Μέμφιδος ἐνναέτης ἑκατόμπυλον ᾤκισε Θήβην:
<nonn. d. 4.267> καί, ζαθέων ἄρρητον ἀμελγόμενος γάλα βίβλων,
<nonn. d. 4.268> χειρὸς ὀπισθοπόροιο χαράγματα λοξὰ χαράσσων
<nonn. d. 4.269> ἔγραφεν ἀγκύλα κύκλα: καὶ Αἰγυπτίου Διονύσου
<nonn. d. 4.270> εὔια φοιτητῆρος ̓Οσίριδος ὄργια φαίνων
<nonn. d. 4.271> μύστιδος ἐννυχίας τελετὰς ἐδιδάσκετο τέχνης,
<nonn. d. 4.272> καὶ κρυφίῃ μάγον ὕμνον ἀνέκλαγε θυιάδι φωνῇ
<nonn. d. 4.273> λεπτὸν ἔχων ὀλόλυγμα: λιθοξοάνοιο δὲ νηοῦ
<nonn. d. 4.274> γλυπτὰ βαθυνομένῳ κεχαραγμένα δαίδαλα τοίχῳ
<nonn. d. 4.275> κουρίζων δεδάηκε: πολυφράστῳ δὲ μενοινῇ
<nonn. d. 4.276> μετρήσας φλογόεσσαν ἀνηρίθμων ἴτυν ἄστρων
<nonn. d. 4.277> καὶ δρόμον ̓Ηελίοιο μαθὼν καὶ μέτρον ἀρούρης,
<nonn. d. 4.278> χειρὸς ἐυστροφάλιγγος ὁμόπλοκα δάκτυλα κάμψας,
<nonn. d. 4.279> ἄστατα κύκλα νόησε παλιννόστοιο Σελήνης,
<nonn. d. 4.280> πῶς τρισσαῖς ἑλίκεσσι μετάτροπον εἶδος ἀμείβει,
<nonn. d. 4.281> ἀρτιφαής, διχόμηνις, ὅλῳ στίλβουσα προσώπῳ,
<nonn. d. 4.282> πῶς δὲ συναπτομένη καὶ ἀπόρρυτος ἄρσενι πυρσῷ
<nonn. d. 4.283> ἠελίου γενετῆρος ἀμήτορι τίκτεται αἴγλῃ,
<nonn. d. 4.284> πατρὸς ὑποκλέπτουσα παλιμφυὲς αὐτόγονον πῦρ.
<nonn. d. 4.285> τοῖος ἔην: καὶ κραιπνὸς ̓Αχαιίδος ἄστεα βαίνων
<nonn. d. 4.286> ναυτιλίην μεθέηκε: σὸν ̔Αρμονίῃ δὲ κομίζων
<nonn. d. 4.287> ἑσμὸν ἁλιπλανέων ἑτάρων χερσαῖον ὁδίτην
<nonn. d. 4.288> ἅρμασιν ἱππείοισι καὶ ἀχθοφόροισιν ἁμάξαις
<nonn. d. 4.289> μαντῴοις ἀδύτοισιν ἐπέστιχεν: ἔνθα κιχήσας
<nonn. d. 4.290> Δελφὸν ἀσιγήτοιο μεσόμφαλον ἄξονα Πυθοῦς
<nonn. d. 4.291> μαντοσύνην ἐρέεινε, καὶ ἔμφρονα Πύθιος ἄξων
<nonn. d. 4.292> κυκλόθεν αὐτοβόητος ἐθέσπισε κοιλάδι φωνῇ:
<nonn. d. 4.293> “Κάδμε, μάτην, περίφοιτε, πολυπλανὲς ἴχνος ἑλίσσεις:
<nonn. d. 4.294> μαστεύεις τινὰ ταῦρον, ὃν οὐ βοέη τέκε γαστήρ,
<nonn. d. 4.295> μαστεύεις τινὰ ταῦρον, ὃν οὐ βροτὸς οἶδε κιχῆσαι:
<nonn. d. 4.296> ̓Ασσυρίην ἀπόειπε, τεῆς δ' ἡγήτορα πομπῆς
<nonn. d. 4.297> ἄμφεπε βοῦν χθονίην, μὴ δίζεο ταῦρον ̓Ολύμπου:
<nonn. d. 4.298> νυμφίον Εὐρώπης οὐ βουκόλος οἶδεν ἐλαύνειν:
<nonn. d. 4.299> οὐ νομόν, οὐ λειμῶνα μετέρχεται, οὔ τινι κέντρῳ
<nonn. d. 4.300> πείθεται, οὐ μάστιγι κελεύεται: οἶδεν ἀείρειν
<nonn. d. 4.301> Κύπριδος ἁβρὰ λέπαδνα καὶ οὐ ζυγόδεσμον ἀρότρων,
<nonn. d. 4.302> αὐχένα μοῦνον ̓́Ερωτι καὶ οὐ Δήμητρι τιταίνει.
<nonn. d. 4.303> ἀλλὰ πόθον Τυρίοιο τεοῦ γενετῆρος ἐάσας
<nonn. d. 4.304> μίμνε παρ' ἀλλοδαποῖσι, καὶ Αἰγυπτίης σέο Θήβης
<nonn. d. 4.305> πατρίδος ἄστυ πόλισσον ἐπώνυμον, ἧχι πεσοῦσα
<nonn. d. 4.306> εὐνήσει βαρύγουνον ἑὸν πόδα δαιμονίη βοῦς.”
<nonn. d. 4.307> ὣς φάμενος τριπόδων ἐπεκοίμισε θυιάδα φωνήν,
<nonn. d. 4.308> καὶ ῥία Παρνησσοῖο τινάσσετο Φοιβάδος ἠχοῦς
<nonn. d. 4.309> γείτονος εἰσαΐοντα, καὶ ὀμφήεντι ῥεέθρῳ
<nonn. d. 4.310> Κασταλίης πάφλαζε νοήμονος ἔνθεον ὕδωρ.
<nonn. d. 4.311> εἶπε θεός: καὶ Κάδμος ἐχάζετο καὶ παρὰ νηῷ
<nonn. d. 4.312> βοῦν ἴδε, νισσομένῃ δὲ συνέστιχεν: ἑσπόμενοι δὲ
<nonn. d. 4.313> ἀνέρες ἀπλάγκτοιο βοὸς βραδυπειθέι χηλῇ
<nonn. d. 4.314> φειδομένην ἰσόμετρον ἐποιήσαντο πορείην
<nonn. d. 4.315> ὀτρηροὶ θεράποντες: ὅθεν τότε Κάδμος ὁδεύων
<nonn. d. 4.316> ἱερὸν ἔδρακε χῶρον ἐπόψιον, ἧχι νοήσας
<nonn. d. 4.317> Πύθιος ἐννεάκυκλον ὀρειάδος ὁλκὸν ἀκάνθης
<nonn. d. 4.318> εὔνασε Κιρραίης θανατηφόρον ἰὸν ἐχίδνης.
<nonn. d. 4.319> Παρνησσοῦ δὲ κάρηνα λιπὼν μετανάστιος ἀνὴρ
<nonn. d. 4.320> Δαυλίδος ἔστιχεν οὖδας ὁμούριον, ἔνθεν ἀκούω
<nonn. d. 4.321> σιγαλέης λάλον εἷμα δυσηλακάτου Φιλομήλης,
<nonn. d. 4.322> Τηρεὺς ἣν ἐμίαινεν, ὅτε ζυγίη φύγεν ̔́Ηρη
<nonn. d. 4.323> συζυγίην ἀχόρευτον ὀρεσσαύλων ὑμεναίων,
<nonn. d. 4.324> κούρη δ' ἀστορέεσσιν ἐπεστενάχιζε χαμεύναις
<nonn. d. 4.325> εἰνοδίου θαλάμοιο, λιπογλώσσοιο δὲ κούρης
<nonn. d. 4.326> μυρομένης Θρήισσαν ἀναγκαίην ̓Αφροδίτην
<nonn. d. 4.327> δάκρυσι μιμηλοῖσι λιπόθροος ἔστενεν ̓Ηχώ,
<nonn. d. 4.328> παρθενικὴν φυγόδεμνον ὀδυρομένη Φιλομήλην,
<nonn. d. 4.329> ὁππότε φοινήεντι μεμιγμένον αἵματος ὁλκῷ
<nonn. d. 4.330> γλώσσης ἀρτιτόμοιο συνέβλυεν αἷμα κορείης:
<nonn. d. 4.331> καὶ Τιτυοῦ πόλιν εἶδεν, ὅπῃ θρασὺς υἱὸς ̓Αρούρης
<nonn. d. 4.332> ἄλσεα καλλιπέτηλα διαστείχων Πανοπῆος
<nonn. d. 4.333> ἁγνὰ βιαζομένης ἀνεσείρασε φάρεα Λητοῦς:
<nonn. d. 4.334> καὶ ποδὸς ἴχνος ἔθηκε Ταναγραίῳ κενεῶνι,
<nonn. d. 4.335> ἐκ δὲ Κορωνείης ̔Αλιάρτιον οὖδας ἀμείβων
<nonn. d. 4.336> Θεσπιέων τε πόληα βαθυκνήμους τε Πλαταιὰς
<nonn. d. 4.337> ̓Αονίης σχεδὸν ἦλθε πέδον Βοιωτὸν ὁδεύων,
<nonn. d. 4.338> ἧχί ποτ' ̓Ωρίωνα, δυσίμερον υἱέα γαίης,
<nonn. d. 4.339> σκορπίος, ἀστόργοιο βοηθόος ἰοχεαίρης,
<nonn. d. 4.340> τηλίκον ἐπρήνιξεν, ἀνυμφεύτοιο θεαίνης
<nonn. d. 4.341> ἀκροτάτην ἔτι πέζαν ἀναστείλαντα χιτῶνος,
<nonn. d. 4.342> ὁ βραδὺς ἑρπύζων, χθόνιον τέρας, ἀντιβίου δὲ
<nonn. d. 4.343> ταρσὰ χαλαζήεντι τυχὼν ἐχαράξατο κέντρῳ.
<nonn. d. 4.344> καὶ γαίης ἐπέβη Χαιρωνίδος, ἔνθα κονίην
<nonn. d. 4.345> ἀργυφέην τέμνουσα βοὸς λευκαίνετο χηλή,
<nonn. d. 4.346> καὶ κραναῆς μεθέπων πολυκαμπέα κύκλα πορείης
<nonn. d. 4.347> λευκὰ κονιομένων ἀπεσείσατο λύματα ταρσῶν.
<nonn. d. 4.348> καὶ βοὸς ὀμφήεσσα χαμευνάδος ὤκλασε χηλὴ
<nonn. d. 4.349> ἄστεος ἐσσομένοιο προάγγελος. ἀλλ' ὅτε Κάδμῳ
<nonn. d. 4.350> Πύθιον οὐδαίης ἐτελείετο θέσφατον ἠχοῦς,
<nonn. d. 4.351> βοῦν ἱερὴν θυόεντι διαστήσας παρὰ βωμῷ
<nonn. d. 4.352> δίζετο πηγαίων ὑδάτων χύσιν, ὄφρα καθήρῃ
<nonn. d. 4.353> μαντιπόλους ἕο χεῖρας, ἐπισπείσῃ δὲ θυηλαῖς
<nonn. d. 4.354> ἁγνὸν ὕδωρ: οὔ πω γὰρ ἐν οἰνοφύτοισιν ἀλωαῖς
<nonn. d. 4.355> ἁβρὸς ἀεξομένης ἀνεφαίνετο καρπὸς ὀπώρης.
<nonn. d. 4.356> καὶ πόδας ἐστήριξε δρακοντοβότῳ παρὰ Δίρκῃ:
<nonn. d. 4.357> στῆ δὲ ταφών, ὅθι λοξὰ φανεὶς ὀφιώδεϊ δεσμῷ
<nonn. d. 4.358> ̓́Αρεος αἰολόνωτος ὄφις μιτρώσατο πηγήν,
<nonn. d. 4.359> καὶ στρατὸν ἐπτοίησεν, ὅσος πολὺς ἕσπετο Κάδμῳ:
<nonn. d. 4.360> τὸν μὲν ὑπὸ στέρνοισι δακὼν χαροποῖσι γενείοις,
<nonn. d. 4.361> τὸν δὲ δαφοινήεντι τυχὼν ἐχάραξεν ὀδόντι,
<nonn. d. 4.362> ἄλλου μαρναμένοιο βιοσσόον ἧπαρ ἀμύξας
<nonn. d. 4.363> θῆκε νέκυν: ψαφαρὴ δὲ κατ' αὐχένος ἔρρεε χαίτη
<nonn. d. 4.364> αὐτομάτη, πλαδαροῖο διειλυαθεῖσα καρήνου:
<nonn. d. 4.377> ἄλλον ἀνεπτοίησε θορὼν ὑπὲρ ἄντυγα κόρσης
<nonn. d. 4.378> ἀνδρομέης, ἑτέρου δὲ διέτρεχεν ἀνθερεῶνος
<nonn. d. 4.379> ἄσχετος, ἰοβόλῳ δὲ βαλὼν ὀφθαλμὸν ἐέρσῃ
<nonn. d. 4.380> μαρμαρέην ἤχλυσε μεμυκότος ὄμματος αἴγλην:
<nonn. d. 4.381> ἄλλου ταρσὸν ἔμαρψε, χαρασσόμενον δὲ γενείῳ
<nonn. d. 4.382> εἶχε δακών, καὶ χλωρὸν ἀνήρυγεν ἀφρὸν ὀδόντων
<nonn. d. 4.383> εἰς δέμας ἠιθέοιο, πελιδναίῳ δὲ σιδήρῳ
<nonn. d. 4.384> ἰσοφυὴς χλοάοντι διεψύχθη δέμας ἰῷ:
<nonn. d. 4.385> ἄλλου φυσιόωντος ὑπὸ πληγῇσι γενείων
<nonn. d. 4.386> ἀσταθέες μήνιγγες ἐκυμαίνοντο καρήνου
<nonn. d. 4.387> δήγματι φαρμακόεντι, δι' ἐγκεφάλου δὲ χυθέντος
<nonn. d. 4.388> μυδαλέῳ μυκτῆρι κατάσσυτος ἔρρεεν ἰχώρ.
<nonn. d. 4.365> καὶ ταχὺς ἀμφιέλικτος ἐπὶ κνήμῃσιν ἀνέρπων
<nonn. d. 4.366> Κάδμον ἀπειλητῆρι δράκων ἐζώσατο δεσμῷ,
<nonn. d. 4.367> καὶ δέμας ὀρθώσας μελέων ἐπιβήτορι παλμῷ
<nonn. d. 4.368> ταυρείης περίκυκλον ἐς ὀμφαλὸν ἆλτο βοείης:
<nonn. d. 4.369> καὶ σκολιαῖς ἑλίκεσσι πόδας μιτρούμενος ἀνὴρ
<nonn. d. 4.370> ὁλκαίῃ βαρύδεσμος ἐχιδναίῃ κάμε σειρῇ,
<nonn. d. 4.371> φόρτον ἔχων δασπλῆτα, βαρυνόμενον δὲ φορῆα
<nonn. d. 4.372> ὄρθιον ἑστηῶτα κατέσπασεν εἰς πέδον ἕλκων,
<nonn. d. 4.373> καὶ στόμα πικρὸν ἔλυσε, δυσηλεγέος δὲ χανόντος
<nonn. d. 4.374> φοίνιος ὠμοβόρου πυλεὼν εὐρύνετο λαιμοῦ,
<nonn. d. 4.375> καὶ κεφαλὴν δόχθωσε, τινασσομένου δὲ καρήνου
<nonn. d. 4.376> ὑψιτενὴς ἐλέλικτο μέσος κυρτούμενος αὐχήν.
<nonn. d. 4.389> ἀλλ' ὅτε Κάδμος ἔκαμνε, τότε σχεδὸν ἦλθεν ̓Αθήνη
<nonn. d. 4.390> ἐσσομένης δονέουσα προάγγελον αἰγίδα νίκης
<nonn. d. 4.391> Γοργείῳ κομόωσαν ἐχιδνήεντι καρήνῳ,
<nonn. d. 4.392> καί οἱ ἀτυζομένῳ λαοσσόος ἴαχε δαίμων:
<nonn. d. 4.393> “Κάδμε, Γιγαντοφόνοιο Διὸς συνάεθλε κυδοιμοῦ,
<nonn. d. 4.394> δειμαίνεις ἕνα μοῦνον ἰδὼν ὄφιν; ἐν δὲ κυδοιμοῖς
<nonn. d. 4.395> σοὶ πίσυνος Τυφῶνα κατεπρήνιξε Κρονίων
<nonn. d. 4.396> τοσσατίοις κομόωντα δρακοντείοισι καρήνοις.
<nonn. d. 4.397> παύεο θηρείων τρομέων συριγμὸν ὀδόντων:
<nonn. d. 4.398> Παλλὰς ἐποτρύνει σε, καὶ οὐ φονίῃ παρὰ Δίρκῃ
<nonn. d. 4.399> ῥύσεται ἑρπηστῆρα φυλάκτορα χάλκεος ̓́Αρης.
<nonn. d. 4.400> ἀλλά, καταφθιμένοιο λαβὼν δασπλῆτας ὀδόντας
<nonn. d. 4.401> θηρός, ἐχιδνήεντι περισπείρας χθόνα καρπῷ
<nonn. d. 4.402> κεῖρε Γιγαντείης ὀφιώδεα λήια χάρμης,
<nonn. d. 4.403> γηγενέων δὲ φάλαγγας ἑνὶ ξύνωσον ὀλέθρῳ
<nonn. d. 4.404> πέντε λιπὼν ζώοντας: ἐπεσσομένῃσι δὲ Θήβαις
<nonn. d. 4.405> σπαρτῶν ἀγλαόκαρπος ἀνασταχύοιτο γενέθλη.”
<nonn. d. 4.406> ὣς φαμένη θάρσυνε τεθηπότα Κάδμον ̓Αθήνη,
<nonn. d. 4.407> καὶ βαθὺν ἠνεμόεντι κατέγραφεν ἠέρα ταρσῷ,
<nonn. d. 4.408> δυσαμένη Διὸς οἶκον. ὁ δὲ τραφερῇ παρὰ βώλῳ
<nonn. d. 4.409> μάρμαρον εὐρυάλωος ἐύτροχον οὖρον ἀρούρης
<nonn. d. 4.410> ἵστατο κουφίζων κραναὸν βέλος, ἰθυπόρῳ δὲ
<nonn. d. 4.411> ἄκρα δρακοντείοιο καρήατος ἔθλασε πέτρῳ:
<nonn. d. 4.412> θηγαλέην δὲ μάχαιραν ἐρυσσάμενος παρὰ μηροῦ
<nonn. d. 4.413> αὐχένα θηρὸς ἔτεμνεν: ἀπαμηθεῖσα δὲ κόρση
<nonn. d. 4.414> σώματος ἐκτὸς ἔμιμνε, κυλινδομένη δὲ κονίῃ
<nonn. d. 4.415> ἠθάδα κύκλον ἕλισσε παλίλλυτον ἄστατος οὐρή,
<nonn. d. 4.416> καὶ δαπέδῳ τετάνυστο δράκων νέκυς. ἀμφὶ δὲ νεκρῷ
<nonn. d. 4.417> θοῦρος ̓́Αρης βαρύμηνις ἀνέκραγε: χωομένου δὲ
<nonn. d. 4.418> Κάδμος ἀμειβομένων μελέων ἑλικώδεϊ μορφῇ
<nonn. d. 4.419> ἀλλοφυὴς ἤμελλε παρ' ̓Ιλλυρίδος σφυρὰ γαίης
<nonn. d. 4.420> ξεῖνον ἔχειν ἴνδαλμα δρακοντείοιο προσώπου.
<nonn. d. 4.421> ἀλλὰ τὰ μὲν πέπρωτο μετὰ χρόνον. αὐτὰρ ὁ μέσσῃ
<nonn. d. 4.422> χαλκείῃ κυνέῃ συνελέξατο καρπὸν ὀλέθρου,
<nonn. d. 4.423> θηρείων γενύων βλοσυρὸν θέρος: ἐνδαπίης δὲ
<nonn. d. 4.424> Παλλάδος ὑβὸν ἄροτρον ἀπ' ὀργάδος εἰς χθόνα σύρων
<nonn. d. 4.425> καὶ χαροπῆς ἀρόσας πολεμητόκον αὔλακα γαίης
<nonn. d. 4.426> ἰοβόλων ἔσπειρε πολύστιχον ὄγμου ὀδόντων.
<nonn. d. 4.427> καὶ στάχυς αὐτολόχευτος ἀνηέξητο Γιγάντων,
<nonn. d. 4.428> ὧν ὁ μὲν ὑψικάρηνος ἀνέδραμεν ἄκρα τιταίνων
<nonn. d. 4.429> στήθεος εὐθώρηκος, ὁ δὲ προθορόντι καρήνῳ
<nonn. d. 4.430> φρικτὸν ἀνοιγομένης ὑπερέσχεθεν ὦμον ἀρούρης:
<nonn. d. 4.431> ἄλλος ἄνω προύκυψεν ἐς ὀμφαλόν, ὃς δ' ἐπὶ γαίῃ
<nonn. d. 4.432> ἡμιτελὴς ἀνέτελλε πεδοτρεφὲς ὅπλον ἀείρων:
<nonn. d. 4.433> ἄλλος ὑπερκύπτοντα λόφον προβλῆτα τιταίνων
<nonn. d. 4.434> οὔ πω στέρνον ἔφαινε, καὶ εἰσέτι μητρὸς ἀνέρπων
<nonn. d. 4.435> ἐκ λαγόνων κατὰ βαιὸν ἀταρβέι μάρνατο Κάδμῳ
<nonn. d. 4.436> τεύχεσιν αὐτοφύτοις κεκορυθμένος: ἆ μέγα θαῦμα,
<nonn. d. 4.437> ὥπλισεν Εἰλείθυια, τὸν οὐ μαιώσατο μήτηρ:
<nonn. d. 4.438> καί τις ἀνηκόντιζεν ὁμόγνιον ἔγχος ἀφάσσων
<nonn. d. 4.439> ἡμιφανής, ὁ δὲ κοῦφος ὅλον δέμας εἰς φάος ἕλκων
<nonn. d. 4.440> ἄκρα ποδῶν ἀτέλεστα πεπηγότα λεῖπεν ἀρούρῃ.
<nonn. d. 4.441> οὐ μὲν ἐφημοσύνης ἐπελήσατο Κάδμος ̓Αθήνης,
<nonn. d. 4.442> ἀλλὰ παλιμφυέων καλάμην ἤμησε Γιγάντων:
<nonn. d. 4.443> τὸν μὲν ὑπὲρ μαζοῖο βαλὼν ἀνεμώδεϊ λόγχῃ,
<nonn. d. 4.444> τὸν δὲ κατὰ κληῖδα παρὰ πλατὺν αὐχένα τύψας
<nonn. d. 4.445> ὀστέα λαχνήεντος ἀνέσχισεν ἀνθερεῶνος:
<nonn. d. 4.446> ἄλλον ἀκοντιστῆρι βαλὼν ἐχαράξατο πέτρῳ
<nonn. d. 4.447> γαστέρος ἄχρι φανέντα: καὶ αἵματος αἰνογιγάντων
<nonn. d. 4.448> ἐκχυμένου ποταμηδὸν ̓́Αρης ὠλίσθανε λύθρῳ
<nonn. d. 4.449> φοινίξας ἑὰ γυῖα, παρισταμένης δὲ κυδοιμῷ
<nonn. d. 4.450> πορφυρέῃ ῥαθάμιγγι χιτὼν ἐρυθαίνετο Νίκης.
<nonn. d. 4.451> ἄλλου μαρναμένοιο παρ' ἰσχίον ἄορι τύψας
<nonn. d. 4.452> συμφυέος διέκερσε σὺν ἰξύι νῶτα βοείης.
<nonn. d. 4.453> καὶ φόνος ἄσπετος ἔσκε: δαϊζομένων δὲ Γιγάντων
<nonn. d. 4.454> λοίγιος αἱμαλέης ἀνεκήκιεν αὐλὸς ἐέρσης
<nonn. d. 4.455> ἄορι θεινομένων. ὁ δὲ Παλλάδος ἔμφρονι βουλῇ
<nonn. d. 4.456> γηγενέων τινὰ πέτρον ἐπῃώρησε καρήνων:
<nonn. d. 4.457> οἱ δὲ δαφοινήεντι πόθῳ μεθύοντες ̓Ενυοῦς
<nonn. d. 4.458> ̓́Αρεϊ βακχεύθησαν, ὁμογνήτῳ δὲ σιδήρῳ
<nonn. d. 4.459> ἀλλήλων ὀλετῆρες ἐτυμβεύοντο κονίῃ.
<nonn. d. 4.460> ἄλλῳ δ' ἄλλος ἔριζεν: ἐρευθιόωντι δὲ λύθρῳ
<nonn. d. 4.461> στικτὰ διαινομένης ἐμελαίνετο νῶτα βοείης
<nonn. d. 4.462> γηγενέος κταμένοιο: κατουδαίης δὲ μαχαίρης
<nonn. d. 4.463> γνωτοφόνῳ γλωχῖνι δαΐζετο καρπὸς ἀρούρης.
<nonn. d. 5.1> ἀλλ' ὅτε δὴ πολέμων ὀφιώδεα λήια κείρων
<nonn. d. 5.2> Κάδμος ὀδοντοφύτων καλάμην ἤμησε Γιγάντων,
<nonn. d. 5.3> σπένδων λύθρον ̓́Αρηι θαλύσια δηιοτῆτος,
<nonn. d. 5.4> φαιδρύνας ἑὰ γυῖα δρακοντοβότῳ παρὰ Δίρκῃ
<nonn. d. 5.5> Δελφίδα βοῦν ἱέρευσε θεοδμήτων ἐπὶ βωμῶν,
<nonn. d. 5.6> Παλλάδι καλὸν ἄγαλμα. Καταρχομένῳ δὲ θυηλὰς
<nonn. d. 5.7> δίζυγες ἔνθα καὶ ἔνθα περιρραίνοντο κεραῖαι
<nonn. d. 5.8> οὐλοχύταις: ὁ δὲ γυμνὸν ἑλὼν παρὰ γείτονι μηρῷ
<nonn. d. 5.9> φάσγανον ̓Ασσυρίοιο παρήορον ἐκ τελαμῶνος
<nonn. d. 5.10> ἀκροτάτην τρίχα τάμνε τανυρρίνοιο καρήνου
<nonn. d. 5.11> ἄορι κωπήεντι: Θεοκλύμενος δὲ κεραίης
<nonn. d. 5.12> δραξάμενος μόσχοιο παλίντονον εἴρυσε δειρήν,
<nonn. d. 5.13> αὐχενίους δὲ τένοντας ἀπηλοίησε Θυέστης
<nonn. d. 5.14> ἀμφιτόμῳ βουπλῆγι, καὶ αἱμαλέῳ βοὸς ὁλκῷ
<nonn. d. 5.15> λάινος ̓Ογκαίης ἐρυθαίνετο βωμὸς ̓Αθήνης,
<nonn. d. 5.16> καὶ βοέου κερόεντος ἀρασσομένοιο μετώπου
<nonn. d. 5.17> πρηνὴς μόσχος ἔπιπτε: δαϊζομένης δὲ σιδήρῳ
<nonn. d. 5.18> πλευρὰ διατμήξαντες ἐμιστύλαντο μαχαίρῃ,
<nonn. d. 5.19> καὶ βοέην τρηχεῖαν ἐγυμνώσαντο καλύπτρην
<nonn. d. 5.20> ἐκταδίην: ὁ δὲ φαιδρὸν ἐπὶ χθονὶ φᾶρος ἑλίξας
<nonn. d. 5.21> αὐτὸς ἄναξ πεπόνητο, καὶ εὐφυέων κρέα μηρῶν
<nonn. d. 5.22> ὠμὰ διατμήξας ἐκαλύψατο δίξυγι δημῷ
<nonn. d. 5.23> μιστύλλων κατὰ βαιόν, ἐπ' ἀνθρακιῇ δὲ τανύσσας
<nonn. d. 5.24> σπλάγχνα σιδηρείοισι πεπαρμένα μακρὰ κορύμβοις
<nonn. d. 5.25> εἴρυσεν, ὀπτήσας ἁπαλῷ πυρί: μεσσοπαγῆ δὲ
<nonn. d. 5.26> ἀκροπόρῳ στοιχηδὸν ἄγων τετορημένα χαλκῷ
<nonn. d. 5.27> ἀνθοκόμου κατέθηκε χαμαιζήλοιο τραπέζης
<nonn. d. 5.28> δαιτρός, ἐπασσυτέρους ὀβελοὺς ζείοντας ἀείρας.
<nonn. d. 5.29> καὶ θυόεις ἐλέλικτο δι' ἠέρος ἀτμὸς ἀλήτης
<nonn. d. 5.30> ̓Ασσυρίης λιβάνοιο. τελειομένης δὲ θυηλῆς
<nonn. d. 5.31> δεῖπνον ἔην, καὶ Κάδμος ἑλὼν ἐπένειμεν ἑκάστῳ
<nonn. d. 5.32> κεκριμένης ὀρέγων ἰσοελκέα μοῖραν ἐδωδῆς.
<nonn. d. 5.33> δαιτυμόνων δὲ φάλαγγες ἐπ' εὐκύκλοιο τραπέζης
<nonn. d. 5.34> εἰλαπίνης ἀπέθεντο πόθον κεκορηότι θυμῷ.
<nonn. d. 5.35> οὐδὲ δρακοντοφόνῳ καμάτων τέλος ἔπλετο Κάδμῳ,
<nonn. d. 5.36> ἀλλὰ μεθ' ἑρπηστῆρα, μετ' ἄγρια φῦλα Γιγάντων,
<nonn. d. 5.37> ̓Εκτήνων προμάχοισι καὶ ̓́Αονι μάρνατο λαῷ
<nonn. d. 5.38> βάρβαρον ἀμώων στάχυν ̓́Αρεος, ἀγχιπόροις δὲ
<nonn. d. 5.39> ἔχραε Τεμμίκεσσι: καλεσσαμένῳ δὲ μαχητὰς
<nonn. d. 5.40> ποικίλος ἑσμὸς ἵκανε περικτιόνων ἐπικούρων.
<nonn. d. 5.41> καὶ διδύμαις στρατιῇσιν ̓́Ερις ξύνωσεν ̓Ενυῷ
<nonn. d. 5.42> φύλοπιν ὠδίνουσα: συνερχομένων δὲ κυδοιμῷ
<nonn. d. 5.43> τόξον ἐκυκλώθη, δόρυ πάλλετο, σείετο πήληξ,
<nonn. d. 5.44> καὶ βέλος ἐρροίζησεν, ἐπ' ὀμφαλόεντι δέ κύκλῳ
<nonn. d. 5.45> βαλλομένη μυλόεντι λίθῳ σμαράγησε βοείη.
<nonn. d. 5.46> καὶ κταμένων ῥέεν αἷμα: πολὺς δ' ἐπὶ φορβάδι γαίῃ
<nonn. d. 5.47> ἡμιθανής προκάρηνος ἀνὴρ κεκύλιστο κονίῃ.
<nonn. d. 5.48> καὶ στρατὸς ἀντιβίων ἱκέτης ἐκλίνετο Κάδμῳ:
<nonn. d. 5.49> λῦτο δ' ἀγών. Φονίην δὲ μετὰ στροφάλιγγα κυδοιμοῦ
<nonn. d. 5.50> Κάδμος ἀπυργώτοιο θεμείλια πήγνυε Θήβης.
<nonn. d. 5.51> πολλαὶ δ' ἔνθα καὶ ἔνθα μεριζομένων κενεώνων
<nonn. d. 5.52> αὔλακες ἐτμήγοντο, πολυσχιδέων δὲ κελεύθων
<nonn. d. 5.53> ἕδρανα καρχαρόδοντι βοῶν κεχάρακτο σιδήρῳ:
<nonn. d. 5.54> πολλαὶ δ' ἀντιπόρων ἀνέμων τετράζυγι κόσμῳ
<nonn. d. 5.55> ἔμμοροι ἐν χόρτοισιν ἐμετρήθησαν ἀγυιαί.
<nonn. d. 5.56> καὶ πόλις ̓Αονίη Τυρίης ποικίλλετο τέχνης
<nonn. d. 5.57> κάλλεϊ λαϊνέῳ: καὶ ἐποίπνυεν ἄλλος ἐπ' ἄλλῳ
<nonn. d. 5.58> γειοτόμῳ γλωχῖνι ταμὼν ἑτερόχροα πέτρην
<nonn. d. 5.59> ἐργατίνης Βοιωτὸν ὑπὸ κλέτας, ἣν παρὰ λόχμῃ
<nonn. d. 5.60> Τευμησσοῦ δρυόεντος ἐμαιώσαντο κολῶναι,
<nonn. d. 5.61> ἣν ̔Ελικὼν βλάστησε καὶ ἣν ὤδινε Κιθαιρών.
<nonn. d. 5.62> καὶ νηοὺς ἐτέλεσσε θεῶν καὶ δώματα φωτῶν
<nonn. d. 5.63> τορνώσας κανόνεσσιν: ἐπ' ἀρρήκτοις δὲ δομαίοις
<nonn. d. 5.64> ἑπταπόρῳ πυλεῶνι περίδρομον ἄστυ χαράξας
<nonn. d. 5.65> οὐρανὸν ἑπτάζωνον ἑῇ μιμήσατο τέχνῃ,
<nonn. d. 5.66> ἐσσόμενον ναέταις ̓Αμφίονι τεῖχος ἐάσας
<nonn. d. 5.67> πυργοδόμῳ κιθάρῃ πεφυλαγμένον. οὐρανίοις δὲ
<nonn. d. 5.68> ἑπτὰ πύλας ἀνέθηκεν ἰσηρίθμοισιν ἀλήταις
<nonn. d. 5.69> ἰσοτύπους: πρῶτον μὲν ἐς ἑσπέριον κλίμα πήξας
<nonn. d. 5.70> ̓Ογκαίην ἐπένειμε πύλην γλαυκώπιδι Μήνῃ
<nonn. d. 5.71> ἐκ βοὸς ὀγκηθμοῖο φερώνυμον, ὅττι καὶ αὐτὴ
<nonn. d. 5.72> ταυροφυὴς κερόεσσα βοῶν ἐλάτειρα Σελήνη
<nonn. d. 5.73> τριπλόον εἶδος ἔχουσα πέλει Τριτωνὶς ̓Αθήνη:
<nonn. d. 5.74> δεύτερον ̔Ερμάωνι διαυγέι γείτονι Μήνης
<nonn. d. 5.75> δῶκε γέρας πυλεῶνα: διαγράψας δὲ τετάρτην
<nonn. d. 5.76> ̓Ηλέκτρην Φαέθοντος ἐπώνυμον, ὅττι φανέντος
<nonn. d. 5.77> σύγχροος ̓Ηλέκτρης ἀμαρύσσεται ὄρθριος αἴγλη,
<nonn. d. 5.78> ἠελίῳ πυρόεντι πύλην ἀντώπιον ̓Ηοῦς
<nonn. d. 5.79> μεσσατίην ἀνέθηκεν, ἐπεὶ μέσος ἐστὶ πλανήτων:
<nonn. d. 5.80> πέμπτην δ' ̓́Αρεϊ δῶκε, πόρε τριτάτην ̓Αφροδίτῃ,
<nonn. d. 5.81> ἀμφοτέρων ἑκάτερθεν ὅπως Φαέθων μέσος εἴη,
<nonn. d. 5.82> γείτονα θοῦρον ̓́Αρηα διατμήγων ̓Αφροδίτης:
<nonn. d. 5.83> ἕκτην Ζηνὸς ἄγαλμα φαεινοτέρῳ κάμε κόσμῳ
<nonn. d. 5.84> ὑψιφανῆ: πυμάτην δὲ Κρόνου λάχεν ἕβδομος ἀστήρ.
<nonn. d. 5.85> τοῖον ἕδος ποίησε: καὶ ἱερὸν ἄστυ πολίσσας
<nonn. d. 5.86> Αἰγυπτίης ἐκάλεσσεν ὁμώνυμον ἄστεϊ Θήβης,
<nonn. d. 5.87> ποικίλον ἀσκήσας χθόνιον τύπον, ἶσον ̓Ολύμπῳ.
<nonn. d. 5.88> ̓Αονίων δὲ θύγατρες ἀνεκρούσαντο χορείαις
<nonn. d. 5.89> ̔Αρμονίης ὑμέναιον: ἐπ' εὐθαλάμῳ δὲ μελάθρῳ
<nonn. d. 5.90> Θρηικίης φθέγξαντο χορίτιδες οὔνομα νύμφης.
<nonn. d. 5.91> καὶ Παφίη νεότευκτον ἐκόσμεε παστάδα Κάδμῳ
<nonn. d. 5.92> παιδὸς ἑῆς μέλπουσα θεοκλήτους ὑμεναίους
<nonn. d. 5.93> μήτηρ ἱμερόεσσα: πατὴρ δ' ὑπὸ χάρματι κούρης
<nonn. d. 5.94> γυμνὸς ἄτερ σακέων ὠρχήσατο μείλιχος ̓́Αρης
<nonn. d. 5.95> δεξιτερὴν ἀσίδηρον ἐπικλίνων ̓Αφροδίτῃ,
<nonn. d. 5.96> καὶ γαμίῃ σάλπιγγι μελίζετο θυμὸν ἐρώτων
<nonn. d. 5.97> ἀντίτυπον σύριγγι, σιδηροφόρου δὲ καρήνου
<nonn. d. 5.98> ἠθάδας εὐπολέμοιο λόφους ἀπεσείσατο χαίτης,
<nonn. d. 5.99> μιτρώσας πλοκαμῖδας ἀναιμάκτοισι κορύμβοις,
<nonn. d. 5.100> πλέξας κῶμον ̓́Ερωτι: σὺν ἀθανάτοις δὲ χορεύων
<nonn. d. 5.101> εἰς γάμον ̔Αρμονίης ̓Ισμήνιος ἦλθεν ̓Απόλλων
<nonn. d. 5.102> ἑπτατόνῳ κιθάρῃ φιλοτήσιον ὕμνον ἀράσσων:
<nonn. d. 5.103> καὶ μέλος ἐκρούσαντο βιοσσόον ἐννέα Μοῦσαι,
<nonn. d. 5.104> καὶ παλάμας ἐλέλιζε Πολύμνια, μαῖα χορείης,
<nonn. d. 5.105> μιμηλὴν δ' ἐχάραξεν ἀναυδέος εἰκόνα φωνῆς,
<nonn. d. 5.106> φθεγγομένη παλάμῃσι σοφὸν τύπον ἔμφρονι σιγῇ,
<nonn. d. 5.107> ὄμματα δινεύουσα: πολυστρέπτῳ δὲ πεδίλῳ,
<nonn. d. 5.108> Ζηνὶ χαριζομένη, θαλαμηπόλος ἵστατο Νίκη,
<nonn. d. 5.109> Κάδμον ἀνευάζουσα, Διὸς πρόμον, ἀμφὶ δὲ παστῷ
<nonn. d. 5.110> παρθενίοις στομάτεσσι γαμήλιον ἔπλεκε μολπήν,
<nonn. d. 5.111> καὶ ποδὸς ἴχνος ἕλισσεν, ἐπ' εὐκύκλῳ δὲ χορείῃ
<nonn. d. 5.112> αἰδομένη πτερὰ πάλλε παρὰ πτερύγεσσιν ̓Ερώτων.
<nonn. d. 5.113> ἐκ δὲ πολυσπερέων δαΐδων ὁμοφεγγέος αἴγλης
<nonn. d. 5.114> ἑσπερίης ἀνέτελλε φάος ψευδήμονος ̓Ηοῦς.
<nonn. d. 5.115> καὶ λιγυροῖς στομάτεσσι φιλοσκάρθμῳ παρὰ παστῷ
<nonn. d. 5.116> πάννυχος ἔπλετο κῶμος ἀκοιμήτοιο χορείης
<nonn. d. 5.117> μελπομένων:
<nonn. d. 5.115a> σπεύδων γὰρ ἐς ἀγρύπνους ὑμεναίους
<nonn. d. 5.118> ἠθάδα ῥάβδον ἔλειπεν, ἐπεὶ ταμίη πέλεν ὕπνου.
<nonn. d. 5.119> καὶ Θήβη χορὸς ἦεν ̓Ολύμπιος: ἦν δὲ νοῆσαι
<nonn. d. 5.120> Κάδμον ὁμοῦ καὶ Ζῆνα μιῆς ψαύοντα τραπέζης.
<nonn. d. 5.121> καὶ γαμίοις θαλάμοισι φέρων νυμφοστόλον ὥρην
<nonn. d. 5.122> ̓Αρκτῴης ἀνέτελλε Δράκων ὁμόφοιτος ̔Αμάξης,
<nonn. d. 5.123> ἄγγελος ἐσσομένων, ὅτι σύννομος ἥλικι νύμφῃ
<nonn. d. 5.124> ἐκ βροτέης ἤμελλεν ἔχειν ὀφιώδεα μορφὴν
<nonn. d. 5.125> νυμφίος ̔Αρμονίης. μακάρων δέ τις ἄλλος ἐπ' ἄλλῳ
<nonn. d. 5.126> εἰς θαλάμους σπεύδοντι γέρας δωρήσατο Κάδμῳ:
<nonn. d. 5.127> Ζεὺς μὲν πάντα τέλεια: κασιγνήτην δὲ γεραίρων
<nonn. d. 5.128> ̔́Ηρην πασιμέλουσαν, ἐπεὶ πέλεν ̓́Αρεϊ μήτηρ,
<nonn. d. 5.129> ἵππιος ὤπασε δῶρα θαλάσσια κυανοχαίτης:
<nonn. d. 5.130> ̔Ερμῆς σκῆπτρον ἔδωκεν, ̓́Αρης δόρυ, τόξον ̓Απόλλων,
<nonn. d. 5.131> καὶ στέφανον κομόωντα λίθων ἑτερόχροϊ κόσμῳ
<nonn. d. 5.132> ̔Αρμονίης ̔́Ηφαιστος ἐπῃώρησε καρήνῳ,
<nonn. d. 5.133> χρυσείην κροτάφοισιν ἐπικρεμάσας ἀναδέσμην:
<nonn. d. 5.134> καὶ θρόνον εὐλάιγγα πόρε χρυσόθρονος ̔́Ηρη:
<nonn. d. 5.135> ̓́Αρεα κυδαίνουσα πολυφράδμων ̓Αφροδίτη
<nonn. d. 5.136> χρύσεον ὁρμὸν ἔχοντα λίθων πολυδαίδαλον αἴγλην
<nonn. d. 5.137> λευκὸν ἐρευθιόωντι συνήρμοσεν αὐχένι κούρης,
<nonn. d. 5.138> ̔Ηφαίστου σοφὸν ἔργον, ὅ περ κάμε Κυπρογενείῃ,
<nonn. d. 5.139> τοξευτῆρος ̓́Ερωτος ὅπως ὀπτήριον εἴη:
<nonn. d. 5.140> ἔλπετο γὰρ Κυθέρειαν ἀεὶ βαρύγουνος ἀκοίτης
<nonn. d. 5.141> υἷα τεκεῖν σκάζοντα, ποδῶν μίμημα τοκῆος:
<nonn. d. 5.142> ἀλλὰ μάτην ἐδόκησε, καὶ ἀρτίπον υἷα νοήσας
<nonn. d. 5.143> λαμπόμενον πτερύγεσσιν ὁμοίιον υἱέι Μαίης
<nonn. d. 5.144> ποικίλον ὁρμὸν ἔτευξεν, ὃς ἀστεροφεγγέι νώτῳ
<nonn. d. 5.145> ὡς ὄφις ἦν ἑλικῶδες ἔχων δέμας: οἷα γὰρ αὐτὴ
<nonn. d. 5.146> δίστομος ἀμφίσβαινα μέσῳ μηρύεται ὁλκῷ
<nonn. d. 5.147> ἰὸν ἀποπτύουσα δι' ἀμφοτέροιο καρήνου,
<nonn. d. 5.148> ἀμφελελιζομένη μελέων ἑτερόζυγι παλμῷ,
<nonn. d. 5.149> εἰς κεφαλὴν δὲ κάρηνον ἐφερπύζουσα συνάπτει,
<nonn. d. 5.150> λοξῇ καμπύλα νῶτα περισκαίρουσα πορείῃ:
<nonn. d. 5.151> ὣς ὅ γε ποικίλος ὁρμὸς ἐαγότα νῶτα τιταίνων
<nonn. d. 5.152> κάμπτετο, κυρτωθεῖσαν ἔχων διδυμάονα δειρήν,
<nonn. d. 5.153> ἀμφιλαφὴς φολίδεσσιν ἐς ὀμφαλὸν ἄχρις ἱκάνων
<nonn. d. 5.154> πλεκτὸς ὄφις δικάρηνος: ὑπὸ στροφάλιγγι δὲ τέχνης
<nonn. d. 5.155> χρύσεος ὁλκαίης ἐλελίζετο κύκλος ἀκάνθης,
<nonn. d. 5.156> καί οἱ ἑλισσομένη κεφαλὴ πολυδίνεϊ παλμῷ
<nonn. d. 5.157> ψευδαλέον σύριγμα διήρυγεν ἀνθερεῶνος.
<nonn. d. 5.158> καὶ στομάτων ἑκάτερθεν ὅπῃ τέλος ἐστὶ καὶ ἀρχή,
<nonn. d. 5.159> αἰετὸς ἦν χρύσειος, ἅτε πλατὺν ἠέρα τέμνων,
<nonn. d. 5.160> ὀρθὸς ἐχιδναίων διδύμων μεσσηγὺ καρήνων,
<nonn. d. 5.161> ὑψιφανὴς πτερύγων πισύρων τετράζυγι κημῷ:
<nonn. d. 5.162> τῇ μὲν ξανθὸς ἴασπις ἐπέτρεχε, τῇ δὲ Σελήνης
<nonn. d. 5.163> εἶχε λίθον πάνλευκον, ὃς εὐκεράοιο θεαίνης
<nonn. d. 5.164> λειπομένης μινύθει καὶ ἀέξεται, ὁππότε Μήνη
<nonn. d. 5.165> ἀρτιφαὴς σέλας ὑγρὸν ἀποστίλβουσα κεραίης
<nonn. d. 5.166> ἠελίου γενετῆρος ἀμέλγεται αὐτόγονον πῦρ:
<nonn. d. 5.167> ἄλλη μάργαρον εἶχε φαεσφόρον, οὗ χάριν αἴγλης
<nonn. d. 5.168> γλαυκὸν ̓Ερυθραίης ἀμαρύσσεται οἶδμα θαλάσσης
<nonn. d. 5.169> λαμπομένης: ἑτέρης δὲ μεσόμφαλος αἰθοπι κόσμῳ
<nonn. d. 5.170> λεπτοφαὴς σέλας ὑγρὸν ἀπέπτυεν ̓Ινδὸς ἀχάτης.
<nonn. d. 5.171> ἀλλήλαις δ' ἑκάτερθε συναπτομένων κεφαλάων
<nonn. d. 5.172> χάσματα δισσὰ δράκοντος ἀνευρύνοντο καρήνων,
<nonn. d. 5.173> αἰετὸν ἀμφοτέροισι περικλείοντα γενείοις
<nonn. d. 5.174> σύμπλοκον ἔνθα καὶ ἔνθα: δι' εὐφαέος δὲ προσώπου
<nonn. d. 5.175> λυχνίδες ἠκόντιζον ἐν ὄμμασι σύμφυτον αἴγλην
<nonn. d. 5.176> ὀξὺ σέλας πέμπουσαν, ὁμοίιον αἴθοπι λύχνῳ
<nonn. d. 5.177> ἁπτομένῳ: κομόων δὲ λίθων πολυειδέι μορφῇ
<nonn. d. 5.178> πόντος ἔην, γλαυκῆς δὲ λίθος χλοάουσα μαράγδου
<nonn. d. 5.179> δεξαμένη κρύσταλλον ὁμόζυγον εἴκελον ἀφρῷ
<nonn. d. 5.180> εἶχε φαληριόωντα μελαινομένης τύπον ἅλμης:
<nonn. d. 5.181> τῷ ἔνι δαίδαλα πάντα τετεύχατο, τῷ ἔνι πάντα
<nonn. d. 5.182> χρυσοφαῆ μάρμαιρεν ἁλίτροφα πώεα λίμνης,
<nonn. d. 5.183> οἷα περισκαίροντα: πολὺς δέ τις ὑγρὸς ὁδίτης
<nonn. d. 5.184> μεσσοφανὴς ἐχόρευεν ἐπιξύων ἅλα δελφίς—
<nonn. d. 5.185> ψευδαλέην δ' ἐλέλιζεν ἑὴν αὐτόσσυτον οὐρήν—
<nonn. d. 5.186> καὶ χορὸς ὀρνίθων ἑτερόχροος, ὧν τάχα φαίης
<nonn. d. 5.187> ἱπταμένων πτερύγων ἀνεμώδεα δοῦπον ἀκούειν,
<nonn. d. 5.188> ὁρμὸν ἐπεὶ Κυθέρεια γέρας δωρήσατο κούρῃ
<nonn. d. 5.189> χρύσεον, εὐλάιγγα, παρήορον αὐχένι νύμφης.
<nonn. d. 5.190> καὶ γαμίων ζευχθεῖσα πόθων ἰθύντορι κεστῷ
<nonn. d. 5.191> ̔Αρμονίη πολύπαιδα γονὴν μαιώσατο κόλπῳ
<nonn. d. 5.192> τικτομένην κατὰ βαιόν: ἀμοιβαίῃ δὲ λοχείῃ
<nonn. d. 5.193> ἔγκυον ὄγκον ἔλυσε θυγατρογόνου τοκετοῖο,
<nonn. d. 5.194> τετράκις ἐννέα κύκλα διαπλήσασα Σελήνης.
<nonn. d. 5.195> πρώτη δ' Αὐτονόη γονίμων ἀνεπήλατο κόλπων
<nonn. d. 5.196> μητέρος ἐννεάμηνον ἀναπτύξασα λοχείην
<nonn. d. 5.197> πρωτοτόκοις ὠδῖσιν: ὁμογνήτῳ δὲ γενέθλῃ
<nonn. d. 5.198> καλλιφυὴς ̓Αθάμαντος ἀέξετο σύγγαμος ̓Ινώ,
<nonn. d. 5.199> μήτηρ δισσοτόκος: τριτάτη δ' ἀνέτελλεν ̓Αγαύη,
<nonn. d. 5.200> ἥ ποτε νυμφευθεῖσα Γιγαντείοις ὑμεναίοις
<nonn. d. 5.201> εἴκελον υἷα λόχευσεν ὀδοντοφύτῳ παρακοίτῃ:
<nonn. d. 5.202> καὶ Χαρίτων ἴνδαλμα ποθοβλήτοιο προσώπου
<nonn. d. 5.203> Ζηνὶ φυλασσομένη Σεμέλη βλάστησε τετάρτη
<nonn. d. 5.204> θυγατέρων, μούνῃ δὲ καὶ ὁπλοτέρῃ περ ἐούσῃ
<nonn. d. 5.205> δῶκεν ἀνικήτοιο φύσις πρεσβήια μορφῆς.
<nonn. d. 5.206> ἄρσενα δ' ὀψιτέλεστον ὁμόζυγα θήλεϊ φύτλῃ
<nonn. d. 5.207> ̔Αρμονίη νέον υἷα γεγηθότι γείνατο Κάδμῳ,
<nonn. d. 5.208> ̓Αονίης Πολύδωρον ἑωσφόρον ἀστέρα πάτρης,
<nonn. d. 5.209> ὁπλότερον Σεμέλης ῥοδοειδέος, ὃν παρὰ Θήβαις
<nonn. d. 5.210> σκῆπτρα λαβὼν ἀθέμιστος ἄναξ ἀπενόσφισε Πενθεύς.
<nonn. d. 5.211> καὶ τὰ μὲν ὣς ἤμελλε γέρων χρόνος ὀψὲ τελέσσαι.
<nonn. d. 5.212> Κεκριμένας δὲ θύγατρας ἐπεκλήισσεν ἀκοίταις
<nonn. d. 5.213> Κάδμος ἀμοιβαίοιο γάμου τετράζυγι παστῷ,
<nonn. d. 5.214> καὶ λέχος ἄλλο μετ' ἄλλο συνήρμοσε: δωροφόρος γὰρ
<nonn. d. 5.215> πρῶτος ̓Αρισταῖος, Νόμιος καὶ ἐπώνυμος ̓Αγρεύς,
<nonn. d. 5.216> αἷμα σοφοῦ Φοίβοιο καὶ εὐπαλάμοιο Κυρήνης,
<nonn. d. 5.217> Αὐτονόην ζυγίων ἀρότων νυμφεύσατο θεσμῷ:
<nonn. d. 5.218> οὐ μὲν ̓Αγηνορίδης πολυφερβέος ἴδμονα τέχνης
<nonn. d. 5.219> γαμβρὸν ἔχειν ἀπέειπε, βιοσσόον υἱέα Φοίβου,
<nonn. d. 5.220> ἀλλὰ Διιπετέων ἀνέμων ζωαρκέσιν αὔραις
<nonn. d. 5.221> λοίγιον εὐνήσαντι πυρώπιδος ἀστέρα Μαίρης
<nonn. d. 5.222> παῖδα συνεκλήισσε περισσονόῳ παρακοίτῃ.
<nonn. d. 5.223> καὶ γάμος ἦν πολύολβος, ἐπεὶ γέρας ἄζυγι κούρῃ
<nonn. d. 5.224> δῶκε βόας, πόρεν αἶγας, ὀρίτροφον ὤπασε ποίμνην:
<nonn. d. 5.225> καὶ πολὺς ἀχθοφόρῳ βεβαρημένος ὄγμος ἀνάγκῃ
<nonn. d. 5.226> φόρτον ἐλαιήεντος ἐκούφισεν ἀμφιφορῆος,
<nonn. d. 5.227> ἕδνα γάμων, πολλὴν δὲ σοφῆς ἐκόμισσε μελίσσης
<nonn. d. 5.228> δαιδαλέην ὠδῖνα πολυτρήτοιο λοχείης.
<nonn. d. 5.229> κεῖνος ἀνὴρ πρώτιστος ὀρίδρομος ἅλματι ταρσῶν
<nonn. d. 5.230> εὗρε φιλοσκοπέλοιο πόνον κεμαδοσσόον ἄγρης,
<nonn. d. 5.231> πῶς νοερῷ μυκτῆρι παρὰ σφυρὰ φορβάδος ὕλης
<nonn. d. 5.232> θηρὸς ἀσημάντοιο κύων μαντεύεται ὀδμήν,
<nonn. d. 5.233> ὄρθια λοξοκέλευθον ἐπὶ δρόμον οὔατα τείνων,
<nonn. d. 5.234> καὶ δολίης δεδάηκε πολύπλοκα δίκτυα τέχνης
<nonn. d. 5.235> καὶ σταλίκων τύπον ὀρθόν, ὑπὲρ ψαμάθοιο δὲ θηρῶν
<nonn. d. 5.236> πρώιον ἀτρίπτῳ κεχαραγμένον ἴχνος ἀρούρῃ...
<nonn. d. 5.237> καὶ ποσὶν ἐνδρομίδας θηρήτορα φῶτα διδάξας
<nonn. d. 5.238> ἄσχετον ἀίσσοντα κυνοσσόον εἰς δρόμον ἄγρης
<nonn. d. 5.239> πέπλα φαεινομένης ἐπιγουνίδος ἄχρι φορῆσαι,
<nonn. d. 5.240> μή ποτε θηρητῆρος ἐπειγομένου ποδὸς ὁρμὴ
<nonn. d. 5.241> ἂψ ἀνασειράζοιτο καθιεμένοιο χιτῶνος.
<nonn. d. 5.242> κεῖνος ἀνὴρ ἐνόησε πολυτρήτων στίχα σίμβλων,
<nonn. d. 5.243> πλαζομένης δ' ἔστησεν ἐρημάδος ἔργα μελίσσης,
<nonn. d. 5.244> ἥ τις ἔσω λειμῶνος ἀπ' ἄνθεος ἄνθος ἀμείβει
<nonn. d. 5.245> εἰς φυτὸν ἀγλαόκαρπον, ἐφιπταμένη δὲ κορύμβοις
<nonn. d. 5.246> χείλεσιν ἀκροτάτοισιν ἀμέλγεται ἄκρον ἐέρσης:
<nonn. d. 5.247> καὶ λινέαις ἁψῖσι πολυπλέκτοιο χιτῶνος
<nonn. d. 5.248> γυῖα περισφίγξας ὀνύχων ἄπο μέχρι κομάων
<nonn. d. 5.255> φρικτὰ κορυσσομένης ἐφυλάσσετο κέντρα μελίσσης,
<nonn. d. 5.249> καὶ δολίῳ πνιγόεντι πυρὸς τεχνήμονι καπνῷ
<nonn. d. 5.250> σινομένην πρήυνεν, ὑπηνέμιον δὲ τινάσσων
<nonn. d. 5.251> πυρσὸν ἀπειλητῆρα φιλοσμήνοιο μελίσσης
<nonn. d. 5.252> δίζυγα χαλκὸν ἄειρεν, ὑπωροφίῃ δὲ λοχείῃ
<nonn. d. 5.253> βομβηδὸν κλονέοντος ἀσιγήτοιο κυδοιμοῦ
<nonn. d. 5.254> χειρὶ πολυκροτάλῳ διδυμάονα δοῦπον ἀράσσων
<nonn. d. 5.256> καὶ προταμὼν κηροῖο πολυγλώχινα καλύπτρην
<nonn. d. 5.257> ἔβλισεν αἰόλα δῶρα μελισταγέος τοκετοῖο.
<nonn. d. 5.258> πρῶτος ἐυρραθάμιγγος ἀλείφατος εὗρεν ἐέρσην,
<nonn. d. 5.259> καρπὸν ὅτε βρίθοντι ταμὼν μυλοειδέι πέτρῳ
<nonn. d. 5.260> πίονας ὑγροτόκοιο γονὰς ἔθλιψεν ἐλαίης.
<nonn. d. 5.261> καὶ σκιερῆς πολύδενδρον ὑπὸ κλέτας εὔβοτον ὕλης
<nonn. d. 5.262> εἰς ἕλος, εἰς λειμῶνα φέρων ἐδίδαξε βοτῆρας
<nonn. d. 5.263> ἠελίου φαίνοντος ἐς ἕσπερον ἄχρι νομεύειν.
<nonn. d. 5.264> πλαζομένων δ' ἀκίχητον ἀπειθέα φοιτάδι χηλῇ
<nonn. d. 5.265> ἑσπομένων βραδὺν οἶμον ὀπισθοπόρων στίχα μήλων
<nonn. d. 5.266> εἰς νομὸν ἀνθεμόεντα μιῇ ξύνωσε κελεύθῳ
<nonn. d. 5.267> αἶγα λαβὼν προκέλευθον ὁμοζήλοιο πορείης.
<nonn. d. 5.268> καὶ νομίην ἐνόησεν ὀρειάδα Πανὸς ἀοιδήν.
<nonn. d. 5.269> καὶ πυρὶ σειριάοντα κατεύνασεν ἀστέρα Μαίρης,
<nonn. d. 5.270> καὶ Διὸς ̓Ικμαίοιο θυώδεα βωμὸν ἀνάψας
<nonn. d. 5.271> αἵματι ταυρείῳ γλυκερὴν ἐπεχεύατο λοιβὴν
<nonn. d. 5.272> ποικίλα φοιταλέης ἐπιβώμια δῶρα μελίσσης,
<nonn. d. 5.273> πλήσας ἁβρὰ κύπελλα μελικρήτου κυκεῶνος:
<nonn. d. 5.274> Ζεὺς δὲ πατὴρ ἤκουσε καὶ υἱέος υἷα γεραίρων
<nonn. d. 5.275> πέμψεν ἀλεξικάκων ἀνέμων ἀντίπνοον αὔρην,
<nonn. d. 5.276> Σείριον αἰθαλόεντος ἀναστέλλων πυρετοῖο.
<nonn. d. 5.277> εἰσέτι νῦν κήρυκες ̓Αρισταίοιο θυηλῆς
<nonn. d. 5.278> γαῖαν ἀναψύχουσιν ̓Ετήσιαι ἐκ Διὸς αὖραι,
<nonn. d. 5.279> ὁππότε ποικιλόβοτρυς ἀέξεται οἰνὰς ὀπώρη.
<nonn. d. 5.280> τὸν μὲν ̓́Ερως πόμπευεν ἐς ̓Αονίους ὑμεναίους,
<nonn. d. 5.281> Φοίβου Κήιον υἷα: βοοστίκτου δὲ θυηλῆς
<nonn. d. 5.282> πᾶσα πόλις στεφθεῖσα, καὶ ἰθυτμῆτες ἀγυιαὶ
<nonn. d. 5.283> ὀρχηθμῷ μεμέληντο, παρὰ προπύλαια δὲ παστοῦ
<nonn. d. 5.284> εἰλιπόδην ὑμέναιον ἐπερρώσαντο πολῖται,
<nonn. d. 5.285> καὶ μέλος ἱμερόφωνον ἀνεκρούσαντο γυναῖκες,
<nonn. d. 5.286> καὶ γαμίῃ σύριγγι συνέκλαγον ̓́Αονες αὐλοί.
<nonn. d. 5.287> ἔνθεν ̓Αρισταίοιο καὶ Αὐτονόης ἀπὸ λέκτρων
<nonn. d. 5.288> ̓Ακταίων ἀνέτελλε: φιλοσκοπέλῳ δὲ μενοινῇ
<nonn. d. 5.289> ̓Αγρέος αἷμα φέρων ἀπεμάξατο πάτριον ἄγρην,
<nonn. d. 5.290> ̓Αρτέμιδος θεράπων ὀρεσίδρομος—οὐ νέμεσις δὲ
<nonn. d. 5.291> δύσμορον ̓Ακταίωνα μαθεῖν μελεδήματα θήρης
<nonn. d. 5.292> υἱωνὸν γεγαῶτα λεοντοφόνοιο Κυρήνης—:
<nonn. d. 5.293> οὔ ποτέ μιν φύγεν ἄρκτος ὀρεστιάς, οὐδέ μιν αὐτῆς
<nonn. d. 5.294> λοίγιον ἐπτοίησε λεχωίδος ὄμμα λεαίνης:
<nonn. d. 5.295> πολλάκι δ' ὑψιπότητον ἐπιθρῴσκοντα δοκεύων
<nonn. d. 5.296> πόρδαλιν ἐπρήνιξεν: ἀεὶ δέ μιν ὑψόθι λόχμης
<nonn. d. 5.297> ὄμμασι θαμβαλέοισιν ἐδέρκετο μηλονόμος Πὰν
<nonn. d. 5.298> ὠκείης ἐλάφοιο παραΐσσοντα πορείην.
<nonn. d. 5.299> ἀλλά οἱ οὐ χραίσμησε ποδῶν δρόμος, οὐδὲ φαρέτρη
<nonn. d. 5.300> ἤρκεσεν, οὐ βελέων σκοπὸς ὄρθιος, οὐ δόλος ἄγρης:
<nonn. d. 5.301> ἀλλά μιν ὤλεσε Μοῖρα, κυνοσπάδα νεβρὸν ἀλήτην,
<nonn. d. 5.302> ̓Ινδῴην μετὰ δῆριν ἔτι πνείοντα κυδοιμοῦ,
<nonn. d. 5.303> εὖτε τανυπρέμνοιο καθήμενος ὑψόθι θηγοῦ
<nonn. d. 5.304> λουομένης ἐνόησεν ὅλον δέμας ἰοχεαίρης,
<nonn. d. 5.305> θηητὴρ δ' ἀκόρητος ἀθηήτοιο θεαίνης
<nonn. d. 5.306> ἁγνὸν ἀνυμφεύτοιο δέμας διεμέτρεε κούρης
<nonn. d. 5.307> ἀγχιφανής: καὶ τὸν μὲν ἀνείμονος εἶδος ἀνάσσης
<nonn. d. 5.308> ὄμματι λαθριδίῳ δεδοκημένον ὄμματι λοξῷ
<nonn. d. 5.309> νηιὰς ἀκρήδεμνος ἀπόπροθεν ἔδρακε Νύμθη,
<nonn. d. 5.310> ταρβαλέη δ' ὀλόλυξεν, ἑῇ δ' ἤγγειλεν ἀνάσσῃ
<nonn. d. 5.311> ἀνδρὸς ἐρωμανέος θράσος ἄγριον: ἡμιφανὴς δὲ
<nonn. d. 5.312> ̓́Αρτεμις ἁρπάξασα σὺν εἵματι κυκλάδα μίτρην
<nonn. d. 5.313> παρθενίῳ ζωστῆρι σαόφρονας ἔσκεπε μαζούς,
<nonn. d. 5.314> καὶ διεροῖς μελέεσσιν ἔσω δύνουσα ῥεέθρων
<nonn. d. 5.315> αἰδμένη κατὰ βαιὸν ὅλον δέμας ἔκρυφε κούρη.
<nonn. d. 5.316> ̓Ακταίων βαρύποτμε, δὲ μὲν λίπεν αὐτίκα μορφὴ
<nonn. d. 5.317> ἀνδρομέη, πισύρων δὲ ποδῶν ἐδιχάζετο χηλή,
<nonn. d. 5.318> καὶ τανασὶ γναθμοῖν ἐμηκύνοντο παρειαί,
<nonn. d. 5.319> κνῆμαι ἐλεπτύνοντο, καὶ ἀυκύλα δοιὰ μετώπῳ
<nonn. d. 5.320> φύετο μακρὰ κόρυμβα τανυπτόρθοιο κεραίης,
<nonn. d. 5.321> καὶ στικτοῖς μελέεσσι νόθη ποικίλλετο μορφή,
<nonn. d. 5.322> καὶ λάσιον δέμας εἶχεν: ἀελλήεντι δὲ νεβρῷ
<nonn. d. 5.323> εἰσέτι μοῦνος ἔην νόος ἔμπεδος: ὠκυπόρῳ δὲ
<nonn. d. 5.324> ἔτρεχεν ἀξείνοιο δι' οὔρεος ἅλματι χηλῆς,
<nonn. d. 5.325> θηρητὴρ τρομέων θηρήτορας. ἀλλοφθῆ δὲ
<nonn. d. 5.326> οὐκέτι τὸν πρὶν ἄνακτα κύνες μάθον: ἀχνυμένης γὰρ
<nonn. d. 5.327> νεύμασιν ἀτρέπτοισι βαρύφρονος ἰοχεαίρης
<nonn. d. 5.328> φοιτάδος οἰστρήεντι μεμηνότες ἄσθματι λύσσης
<nonn. d. 5.329> νεβροφόνων ἐχάραξαν ὁμόζυγον ὄγμον ὀδόντων,
<nonn. d. 5.330> ψευδομένῃ δ' ἐλάφοιο παραπλαγχθέντες ὀπωπῇ
<nonn. d. 5.331> στικτὸν ἐθοινήσαντο νόθον δέμας ἄφρονι λύσσῃ.
<nonn. d. 5.332> καὶ θεὸς ἄλλο νόησε, κύνας βραδέεσσι γενείοις
<nonn. d. 5.333> ἔμπνοον ̓Ακταίωνα κεκασμένον ἔμφρονι θυμῷ
<nonn. d. 5.334> δαρδάπτειν κατὰ βαιόν, ἵνα φρένα μᾶλλον ἀμύξῃ
<nonn. d. 5.335> ὀξυτέραις ὀδύνῃσιν: ὑπὸ βροτέῃ δὲ μενοινῇ
<nonn. d. 5.336> πότμον ἑὸν στενάχων κινυρῇ βρυχήσατο φωνῇ:
<nonn. d. 5.337> “ ̓́Ολβιε Τειρεσία, σὺ γὰρ ἔδρακες ἐκτὸς ὀλέθρου
<nonn. d. 5.338> γυμνὸν ἀναινομένης οἰκτίρμονος εἶδος ̓Αθήνης:
<nonn. d. 5.339> οὐ θάνες, οὐκ ἐλάφοιο δέμας λάχες, οὐδὲ μετώπῳ
<nonn. d. 5.340> ὑμετέρῳ προβλῶτες ἐπῃώρηντο κεραῖαι:
<nonn. d. 5.341> ζώεις σῶν βλεφάρων ὀλέσας φάος: ὑμετέρων δὲ
<nonn. d. 5.342> ὀφθαλμῶν ἀμάρυγμα νόῳ μετέθηκεν ̓Αθήνη:
<nonn. d. 5.343> χώεται ἰοχέαιρα κακώτερα Τριτογενείης.
<nonn. d. 5.344> αἴθέ μοι ἄλγος ὄπασσεν ὁμοίιον, αἴθε καὶ αὐτὴ
<nonn. d. 5.345> ὄμμασιν ἡμετέροισιν ἐπέχραεν ὥς περ ̓Αθήνη,
<nonn. d. 5.346> αἴθε νόον μετάμειψεν, ἅ περ δέμας: ἀλλοφυὴς γὰρ
<nonn. d. 5.347> μορφὴ θηρὸς ἔχει με, καὶ ἀνέρος ἦθος ἀέξω.
<nonn. d. 5.348> σφωιτέρῳ πότε θῆρες ἐπιστενάχουσιν ὀλέθρῳ;
<nonn. d. 5.349> ἀφραδέες ζώουσι καὶ οὐ νοέουσι τελευτήν.
<nonn. d. 5.350> μοῦνος ἐγὼ μεθέπω πινυτὸν νόον: ὀλλύμενος δὲ
<nonn. d. 5.351> ὀφρύσι θηρείῃσιν ἐχέφρονα δάκρυα λείβω.
<nonn. d. 5.352> ἄγριοι ἄρτι γένεσθε κύνες πλέον: οὔ ποτε τόσσον
<nonn. d. 5.353> ἅλματι λυσσήεντι κατεσσεύεσθε λεόντων.
<nonn. d. 5.354> αἴλινον ̓Ακταίωνι, φίλαι, φθέγξασθε, κολῶναι,
<nonn. d. 5.355> ναί, λίτομαι, καὶ θῆρες ὁμοίιον: εἰπέ, Κιθαιρών,
<nonn. d. 5.356> Αὐτονόῃ, τά περ εἶδες, ̓Αρισταίῳ δὲ τοκῆι
<nonn. d. 5.357> δάκρυσι πετραίοισιν ἐμὴν ἀγόρευε τελευτὴν
<nonn. d. 5.358> καὶ κύνας οἰστρηθέντας ἀφειδέας. ὤμοι ἀνάγκης,
<nonn. d. 5.359> αὐτὸς ἐμαῖς παλάμῃσιν ἐμοὺς ἔθρεψα φονῆας.
<nonn. d. 5.360> αἴθε λέων με δάμασσεν ὀρίδρομος, αἴθέ με σύρων
<nonn. d. 5.361> πόρδαλις αἰολόνωτος ἀνέσχισεν, αἴθέ με πικροῖς
<nonn. d. 5.362> ἀμφιπαγεῖς ὀνύχεσσιν ἀφειδέσι λυσσάδες ἄρκτοι
<nonn. d. 5.363> νεβροφανῆ χαροποῖσιν ἐδαιτρεύσαντο γενείοις,
<nonn. d. 5.364> μηδὲ κύνες με δάμασσαν ὁμήθεες: οὐκέτι μορφήν,
<nonn. d. 5.365> οὐκέτι γινώσκουσιν ἐμὴν ἑτερόθροον ἠχώ.”
<nonn. d. 5.366> ἡμιθανὴς τάδ' ἔλεξε, καὶ οὐκ ἀίοντα λιτάων
<nonn. d. 5.367> θηρείῃ κύνα μάργον ἐλίσσετο πενθάδι φωνῇ:
<nonn. d. 5.368> μύθους μὲν προέηκεν ἐχέφρονας, ἀντὶ δὲ φωνῆς
<nonn. d. 5.369> ἀνδρομέης κελάδησεν ἀσημάντου θρόος ἠχοῦς.
<nonn. d. 5.370> ἤδη δ' αὐτοτέλεστος ὀρεστιὰς ἵπτατο Φήμη
<nonn. d. 5.371> Αὐτονόῃ βοόωσα κυνοσπάδα παιδὸς ἀνάγκην,
<nonn. d. 5.372> οὐ μὲν ὅπως ἐλάφοιο δασύτριχα δύσατο μορφήν,
<nonn. d. 5.373> ἀλλ' ὅτι μοῦνον ὄλωλε. φιλοστόργῳ δὲ μενοινῇ
<nonn. d. 5.374> νήλιπος ἀκρήδεμνος ἱμάσσετο πένθεϊ μήτηρ:
<nonn. d. 5.375> καὶ πλοκάμους ἐδάιξεν, ὅλον δ' ἔρρηξε χιτῶνα,
<nonn. d. 5.376> πενθαλέοις δ' ὀνύχεσσιν ἑὰς ἐχάραξε παρειὰς
<nonn. d. 5.377> αἵματι φοινίξασα, κατὰ στέρνοιο δὲ γυμνοῦ
<nonn. d. 5.378> παιδοκόμων ἐρύθηνε φερέσβιον ἄντυγα μαζῶν
<nonn. d. 5.379> μνησαμένη τοκετοῖο: φιλοθρήνου δὲ προσώπου
<nonn. d. 5.380> δάκρυσιν ἀενάοισιν ἐλούσατο φάρεα νύμφη.
<nonn. d. 5.381> καὶ κύνες ̓Ακταίωνος ἀπὸ σκοπέλοιο μολόντες
<nonn. d. 5.382> μῦθον ἐπιστώσαντο δυσάγγελον: ἠιθέου γὰρ
<nonn. d. 5.383> δάκρυσι σιγαλέοισιν ἐμαντεύοντο τελευτήν.
<nonn. d. 5.384> μυρομέους δ' ὁρόωσα πολὺ πλέον ἔστενε μήτηρ:
<nonn. d. 5.385> καὶ πολιὴν πλοκαμίδα λέρων ἀπεκείρατο Κάδμος,
<nonn. d. 5.386> ̔Αρμονίη δ' ἰάχησε: φιλοκλαύαύτων δὲ γυναικῶν
<nonn. d. 5.387> συμφερτὴ βαρύδουπος ὅλον δόμον ἔβπεμεν ἠχώ.
<nonn. d. 5.388> Αὐτονόη δ' ὁμόφοιτος ̓Αρισταίῳ παρακοίτῃ
<nonn. d. 5.389> ἤιε μαστεύουσα πολύπλανα λείψανα νεκροῦ:
<nonn. d. 5.390> εἶδε καὶ οὐ γίνωσκεν ἑὸν γόνον, ἔδρακε μορφὴν
<nonn. d. 5.391> δαιδαλέης ἐλάφοιο καὶ οὐκ ἴδεν ἀνδρὸς ὀπωπήν,
<nonn. d. 5.392> πολλάκι δ' ἀγνώστοιο παρέστιχεν ὀστέα νεβροῦ
<nonn. d. 5.393> ἐν χθονὶ κεκλιμένοιο καὶ οὐ μάθεν: ὀλλυμένου γὰρ
<nonn. d. 5.394> παιδὸς ἑοῦ δοκέεσκεν ἰδεῖν βροτοειδέα μορφήν.
<nonn. d. 5.395> δύσμορον Αὐτονόην οὐ μέμφομαι: ἀλλοφυῆ γὰρ
<nonn. d. 5.396> λείψανα παιδὸς ὄπωπεν, ἀτεκμάρτου δὲ προσώπου
<nonn. d. 5.397> γαμφηλὰς ἐνόησε καὶ οὐκ ἴδε κύκλον ὀπωπῆς,
<nonn. d. 5.398> καὶ κεράων ἔψαυσε καὶ υἱέος οὐ μάθε κόσην:
<nonn. d. 5.399> λεπταλέους πόδας εὗρε καὶ οὐκ ἐφράσσατο ταρσούς,
<nonn. d. 5.400> λεπταλέους πόδας εἶδε καὶ οὐκ ἴδε κύκλα πεδίλων.
<nonn. d. 5.401> δύσμορον Αὐτονόην οὐ μέμφομαι: οἰχομένου γὰρ
<nonn. d. 5.402> ὀφθαλμοὺς βροτέους οὐκ ἔδρακεν, οὐκ ἴδε μορφῆς
<nonn. d. 5.403> ἀνδρομέης ἴνδαλμα, καὶ οὐκ ἐνόηδεν ἰούλων
<nonn. d. 5.404> ἄνθεϊ πορφυρέῳ κεχαραγμένον ἀνθερεῶνα.
<nonn. d. 5.405> φοιταλέοις δὲ πόδεσσι διερχομένη ῥάχιν ὕλης
<nonn. d. 5.406> τρηχαλέης ἐπάτησε δυσέμβατα νῶτα κολώνης:
<nonn. d. 5.407> λυσιχίτων ἀπέδιλος: ὀριπλανέων δ' ἀπὸ μόχθων
<nonn. d. 5.408> νόστιμος εἰς δόμον ἦλθεν: ἐπ' ἀπρήκτῳ δὲ μενοινῇ
<nonn. d. 5.409> ἀχνυμένη μόγις εὗδε σὺν αἰνοτόκῳ παρακοίτῃ.
<nonn. d. 5.410> ἄμφω δὲ σκιεροῖσιν ἐφωμίλησαν ὀνείροις,
<nonn. d. 5.411> ὄμμασιν ἁρπάξαντες ἀηδονίου πτερὸν ̔́Υπνου.
<nonn. d. 5.412> ψυχὴ δ' ἠιθέοιο κατηφέι πατρὶ παρέστη
<nonn. d. 5.413> στικτὸν ἔχων ἐλάφου σκιόεν δέμας, ἐκ βλεφάρων δὲ
<nonn. d. 5.414> ἔμφρονα δάκρυα χεῦε, καὶ ἀνδρομέῃ φάτο φωνῇ:
<nonn. d. 5.415> “ ̓͂Ω πάτερ, ὑπνώεις, καὶ ἐμὴν οὐκ οἶδας ἀνάγκην:
<nonn. d. 5.416> ἔγρεο καὶ γίνωσκε νόθην ἄγνωστον ὀπωπήν,
<nonn. d. 5.417> ἔγρεο καὶ πήχυνε φίλης ἐλάφοιο κεραίην,
<nonn. d. 5.418> καὶ κύσον ἔμφρονα θῆρα, τὸν Αὐτονόης τέκε γαστήρ.
<nonn. d. 5.419> αὐτὸν ὀπιπεύεις με, τὸν ἔτρεφες: ἀμφότερον γὰρ
<nonn. d. 5.420> δέρκεαι ̓Ακταίωνα καὶ ̓Ακταίωνος ἀκούεις.
<nonn. d. 5.421> εἰ παλάμην ποθέεις καὶ δάκτυλα παιδὸς ἀφάσσειν,
<nonn. d. 5.422> προσθιδίους σκοπίαζε πόδας, καὶ χεῖρα νοήσεις:
<nonn. d. 5.423> εἰ κεφαλὴν ποθέεις, κεφαλὴν ἐλάφοιο δοκεύοις:
<nonn. d. 5.424> εἰ βροτέους κροτάφους, δολιχάς σκοπίαζε κεραίας:
<nonn. d. 5.425> εἰ πόδας ̓Ακταίωνος, ὀπισθιδίην ἴδε χηλήν:
<nonn. d. 5.426> εἰ μελέων τρίχας εἶδες, ἐμοὶ γεγάασι χιτῶνες.
<nonn. d. 5.427> υἷα, πάτερ, γίνωσκε, τὸν οὐκ ἐσάωσεν ̓Απόλλων:
<nonn. d. 5.428> υἷα, πάτερ, στενάχιζε, τὸν οὐκ ἐφύλαξε Κιθαιρών.
<nonn. d. 5.429> ἀλλοφυῆ σέο παῖδα κατηφέι κεῦθε κονίῃ:
<nonn. d. 5.431> μή σε παραπλάγξειε νόθη καὶ ἄπιστος ὀπωπή:
<nonn. d. 5.430> μή τεὸν ἀκτερέιστον ὀλωλότα νεβρὸν ἐάσῃς.
<nonn. d. 5.432> αἴθε, πάτερ, με φύλαξας ἀήθεα θηροσυνάων:
<nonn. d. 5.433> οὐκ ἂν ἐγὼ πόθον εἶχον ἐρημάδος ἰοχεαίρης,
<nonn. d. 5.434> οὐκ ἂν ἐγὼ δέμας εἶδον ̓Ολύμπιον. αἴθε δὲ κούρης
<nonn. d. 5.435> θνητῆς εἶχον ἔρωτα: χαμαιγενέας δὲ γυναῖκας
<nonn. d. 5.436> καλλείψας ἑτέροισι καὶ ὠκυμόρους ὑμεναίους
<nonn. d. 5.437> ἀθανάτην ἐπόθησα: χολωομένης δὲ θεαίνης
<nonn. d. 5.438> δεῖπνον ἐμῶν σκυλάκων γενόμην, πάτερ: εἰσὶ κολῶναι
<nonn. d. 5.439> μάρτυρες: εἰ σκοπέλοις οὐ πείθεαι, εἴρεο Νύμφας
<nonn. d. 5.440> Νηιάδας: δεδάασι δ' ἐμαὶ δρύες: ἰσοτύπους δὲ
<nonn. d. 5.441> θῆρας ἐμοὺς ἐρέεινε, καὶ οὓς ἐκάλεσσα νομῆας.
<nonn. d. 5.442> ἀλλά, πάτερ, πυμάτην πόρε μοι χάριν, ἀφραδέας δὲ
<nonn. d. 5.443> πένθος ἔχων φιλότεκνον ἐμοὺς μὴ κτεῖνε φονῆας,
<nonn. d. 5.444> παιδοφόνους οἴκτειρον ἀμεμφέας: ἡμετέραις γὰρ
<nonn. d. 5.445> θηρείαις ἀέκοντες ἀπεπλάγχθησαν ὀπωπαῖς.
<nonn. d. 5.446> τίς δὲ κύων ἐλάθου ποτὲ φείδεται; ἠὲ τίς ἀνὴρ
<nonn. d. 5.447> νεβροφόνοις σκυλάκεσσι χολώεται; ἆ πόσα δειλοὶ
<nonn. d. 5.448> κυκλάδας ἔνθα καὶ ἔνθα περιτροχόωσι κολώνας,
<nonn. d. 5.449> καὶ νέκυν ἰχνεύουσι, τὸν ἔκτανον: ἐκ βλεφάρων δὲ
<nonn. d. 5.450> δάκρυα μὲν προχέουσιν ἐχέφρονα, καὶ ποσὶν ἄκροις
<nonn. d. 5.451> δίκτυα πηχύνουσι φιλοστόργῳ τινὶ δεσμῷ
<nonn. d. 5.452> ἀνδράσιν ἀχνυμένοισιν ἐοικότες, ἡμετέρῃ δὲ
<nonn. d. 5.453> πενθαλέαις ὑλακῇσιν ἐπικλαίουσι χαμεύνῃ.
<nonn. d. 5.454> ναί, λίτομαι, μὴ κτεῖνε γοήμονας: ἡμετέρου γὰρ
<nonn. d. 5.455> δέρματα λαχνήεντος ἐθηήσαντο προσώπου,
<nonn. d. 5.456> οὐδὲ λιταῖς πείθοντο, καὶ οὐκ ἀνέκοψαν ὀδόντας
<nonn. d. 5.457> ἀλλοίης ἀίοντες ἐμῆς μυκήματα φωνῆς,
<nonn. d. 5.458> καὶ κινυροῖς στομάτεσσιν ἐμὴν ἐρέεινον ἐρίπνην:
<nonn. d. 5.459> ̔σήμερον ̓Ακταίωνά τις ἥρπασεν, εἴπατε, πέτραι,
<nonn. d. 5.460> πῇ δρόμον ἀμφιέπει κεμαδοσσόον, εἴπατε, Νύμφαι.
<nonn. d. 5.461> τοῖα κύνες φθέγξαντο: καὶ ἀντιάχησε κολώνη:
<nonn. d. 5.462> ̔τίς κεμὰς οὐρεσίφοιτος ἔχει κεμαδοσσόον ἄγρην;
<nonn. d. 5.463> οὐκ ἔλαφον πυθόμην ἐλαφηβόλον: ἀλλοφυὴς δὲ
<nonn. d. 5.464> ̓Ακταίων μετάμειπτο καὶ ἔπλετο νεβρὸς ἐχέφρων,
<nonn. d. 5.465> ὅς ποτε θῆρας ἔπεφνεν: ὑπ' ἀνδροφόνῳ δὲ καὶ αὐτὸς
<nonn. d. 5.466> ̓Αγρέος αἷμα φέρων ἀγρεύεται ἰοχεαίρῃ. ̓
<nonn. d. 5.467> τοῖα μὲν ἀχνυμένων σκυλάκων ἐβόησαν ἐρίπναι.
<nonn. d. 5.468> πολλάκι δ' ̓́Αρτεμις εἶπεν ἐμῷ μαστῆρι φονῆι:
<nonn. d. 5.469> ̔λῆγε, κύων βαρύμοχθε, πολυπλανὲς ἴχνος ἑλίσσων:
<nonn. d. 5.470> δίζεαι ̓Ακταίωνα, τὸν ἔνδοθι γαστρὸς ἀείρεις,
<nonn. d. 5.471> δίζεαι ̓Ακταίωνα, τὸν ἔκτανες: ἢν ἐθελήσῃς,
<nonn. d. 5.472> ὄψεαι ὀστέα μοῦνα τεῆς ἔτι λείψανα φορβῆς. ̓
<nonn. d. 5.473> ἀλλά, πάτερ, κατὰ κόσμον ἐμὸν μόρον εἰς σὲ βοήσω.
<nonn. d. 5.474> θάμνος ἔην τανύφυλλος, ὁ μὲν φυλίης, ὁ δ' ἐλαίης:
<nonn. d. 5.475> δειλὸς ἐγώ: φυλίης γὰρ ἐπώνυμον ἔρνος ἐάσας
<nonn. d. 5.476> πρέμνον ἐς ἀγχικέλευθον ἀνέδραμον ἁγνὸν ἐλαίης
<nonn. d. 5.477> ̓Αρτέμιδος χρόα γυμνὸν ἀθηήτοιο δοκεύων.
<nonn. d. 5.478> ἀασάμην: διδύμην γὰρ ἀτάσθαλον ὕβριν ἀέξων
<nonn. d. 5.479> Παλλάδος εἰς φυτὸν ἦλθον, ἰδεῖν δέμας ἰοχεαίρης
<nonn. d. 5.480> τολμηροῖς βλεφάροισιν, ὅθεν βαρύμηνις ἀπειλὴ
<nonn. d. 5.481> ἔχραεν ̓Ακταίωνι καὶ ̓Αρτέμιδος καὶ ̓Αθήνης.
<nonn. d. 5.482> ἄρτι γὰρ ἱδρώουσα πυραυγέι καύματος ἀτμῷ
<nonn. d. 5.483> ̓́Αρτεμις εὐκαμάτοιο μετὰ δρόμον ἠθάδος ἄγρης
<nonn. d. 5.484> λούετο μὲν καθαροῖσιν ἐν ὕδασι, λουομένης δὲ
<nonn. d. 5.485> ὀφθαλμοὺς ἀμάρυσσεν ἐμοὺς ἀντώπιος αἴγλη
<nonn. d. 5.486> χιονέας ἀκτῖνας ἀκοντίζουσα ῥεέθροις:
<nonn. d. 5.487> φαίης δ', ὡς παρὰ χεῦμα παλίμπορον ̓Ωκεανοῖο
<nonn. d. 5.488> ἑσπερίη σελάγιζε δι' ὕδατος ὄμπνια Μήνη.
<nonn. d. 5.489> νηιάδες δ' ὀλόλυξαν ὁμήλυδες: ἴαχε Λοξὼ
<nonn. d. 5.490> σύνθροον Οὖπιν ἔχουσα, γαληναίῳ δὲ ῥεέθρῳ
<nonn. d. 5.491> νηχομένην ἀνέκοψε κασιγνήτην ̔Εκαέργην.
<nonn. d. 5.492> καὶ ζόφος ἠερόφοιτος ἐμὰς ἐκάλυψεν ὀπωπάς:
<nonn. d. 5.493> ἐκ δὲ φυτοῦ προκάρηνος ἐπωλίσθησα κονίῃ,
<nonn. d. 5.494> καὶ λάχον ἐξαπίνης δέμας αἰόλον, ἀντὶ δὲ μορφῆς
<nonn. d. 5.495> ἀνδρομέης ἄγνωστον ἐμὸν δέμας ἔσκεπε λάχνη,
<nonn. d. 5.496> καὶ κύνες ἀγρευτῆρες ὁμῶς ἐχάραξαν ὀδόντας.
<nonn. d. 5.497> σιγήσω τόδε πάντα: τί δεύτερον ἄλγος ἐνίψω;
<nonn. d. 5.498> μή σε καὶ ὑπνώοντα πάλιν στοναχῇσι πελάσσω.
<nonn. d. 5.499> πολλάκι δένδρον ἐκεῖνο παρέστιχες, ὁππόθι κεῖται
<nonn. d. 5.500> λείψανον ̓Ακταίωνος, ὑπὲρ δαπέδου δὲ λυθέντα
<nonn. d. 5.501> πολλάκι δαιδαλέοιο παρήλυθες ὀστέα νεβροῦ
<nonn. d. 5.502> οἰκτρὰ πολυβρώτων μελέων, μεμερισμένα γαίῃ,
<nonn. d. 5.503> ἀλλήλων ἀπάνευθεν. ἐγὼ δέ σοι ἄλλο βοήσω
<nonn. d. 5.504> πιστὸν ἐμοῦ θανάτου σημήιον: ἀρχεκάκου γὰρ
<nonn. d. 5.505> ὄψεαι ἰοδόκην καὶ ἐμὸν βέλος ἐγγύθι δένδρου,
<nonn. d. 5.506> εἰ μὴ καὶ πτερόεντες ἐμορφώθησαν ὀιστοί,
<nonn. d. 5.507> εἰ μὴ χωομένη πάλιν ̓́Αρτεμις εἰς φυτὸν ὕλης
<nonn. d. 5.508> τόξον ἐμὸν μετάμειψεν, ἐμὴν δ' ἤλλαξε φαρέτρην.
<nonn. d. 5.509> ὄλβιος ̓͂Ωτος ἔην, ὅτι μὴ πέλε νεβρὸς ἀλήτης:
<nonn. d. 5.510> οὐ κύνες ̓Ωρίωνα κυνοσσόον... αἴθε καὶ αὐτὸν
<nonn. d. 5.511> σκορπίος ̓Ακταίωνα κατέκτανεν ὀξέι κέντρῳ.
<nonn. d. 5.512> δειλὸς ἐγώ: κενεὴ γὰρ ἐμὸν νόον ἤπαφε φήμη:
<nonn. d. 5.513> εἰσαΐων δ', ὅτι Φοῖβος, ἀδελφεὸς ἰοχεαίρης,
<nonn. d. 5.514> Κυρήνῃ παρίαυεν, ἐμὸν δ' ἔσπειρε τοκῆα,
<nonn. d. 5.515> Αρτεμιν ὠισάμην ἐμφύλιον εἰς γάμον ἕλκειν.
<nonn. d. 5.516> καὶ πάλιν εἰσαΐων, ὅτι νυμφίον ἀργέτις ̓Ηὼς
<nonn. d. 5.517> ἥρπασεν ̓Ωρίωνα καὶ ̓Ενδυμίωνα Σελήνη,
<nonn. d. 5.518> καὶ βροτὸν ̓Ιασίωνα πόσιν προσπτύξατο Δηώ,
<nonn. d. 5.519> ὠισάμην, ὅτι τοῖος ἔην νόος ἰοχεαίρης.
<nonn. d. 5.520> ἀλλά, πάτερ, κτερέιζε νόθην κεραελκέα μορφήν,
<nonn. d. 5.521> μηδὲ λίπῃς ἑτέροισι κυσὶν μέλπηθρα γενέσθαι.
<nonn. d. 5.522> ἢν δὲ κατακρύψῃς ἐμὰ λείψανα κοιλάδι γαίῃ,
<nonn. d. 5.523> δῶρον ἐμοὶ καὶ τοῦτο χαρίζεο, τόξα καὶ ἰοὺς
<nonn. d. 5.524> πῆξον ἐμὸν παρὰ τύμβον, ὅ περ γέρας ἐστὶ θανόντων.
<nonn. d. 5.525> ἀλλὰ βέλος καὶ τόξον ἔα, πάτερ, ὅττι βελέμνοις
<nonn. d. 5.526> τέρπεται ἰοχέαιρα καὶ ἀγκύλα τόξα τιταίνει.
<nonn. d. 5.527> ζωότυπον δ' ἱκέτευε πολύτροπον, ὄφρα χαράξῃ
<nonn. d. 5.528> στικτὸν ἐμὸν νόθον εἶδος ἀπ' αὐχένος εἰς πόδας ἄκρους:
<nonn. d. 5.529> μοῦνον ἐμοῦ βροτέοιο τύπον τεύξειε προσώπου,
<nonn. d. 5.530> πάντες ἵνα γνώωσιν ἐμὴν ψευδήμονα μορφήν.
<nonn. d. 5.531> μὴ δέ, πάτερ, γράψειας ἐμὸν μόρον: οὐ δύναται γάρ
<nonn. d. 5.532> δακρυχέειν ἐμὸν εἶδος ὁμοῦ καὶ πότμον ὁδίτης.”
<nonn. d. 5.533> εἶπεν ὀνειρείη νοερὴ κεμάς, ἀπροϊδὴς δὲ
<nonn. d. 5.534> ᾤχετο πωτήεσσα: καὶ Αὐτονόης παρακοίτης
<nonn. d. 5.535> ἄνθορεν ὀμφήεντος ἀπορρίψας πτερὸν ̔́Υπνου.
<nonn. d. 5.536> ἐκ λεχέων δὲ δάμαρτα πολυπτοίητον ἐγείρας
<nonn. d. 5.537> πέφραδε θηρείην κεραελκέα παιδὸς ὀπωπήν,
<nonn. d. 5.538> καὶ μύθους ἀγόρευεν, ὅσους φάτο νεβρὸς ἐχέφρων.
<nonn. d. 5.539> καὶ γόος ἔπλετο μᾶλλον: ̓Αρισταίοιο δὲ νύμφη
<nonn. d. 5.540> ἤιε μαστεύουσα τὸ δεύτερον, ἀχνυμένη δὲ
<nonn. d. 5.541> πυκνὰ τανυπρέμνοιο διέστιχεν ἔνδια λόχμης:
<nonn. d. 5.542> καὶ κραναῶν στείβουσα δυσέμβατα κύκλα κελεύθων
<nonn. d. 5.543> κεῖνο μόγις φυτὸν εὗρε μιαιφόνον, εὗρε καὶ αὐτὴν
<nonn. d. 5.544> ἰοδόκην καὶ τόξον ἐρημαίῳ παρὰ δένδρῳ.
<nonn. d. 5.545> ὀστέα δ' ἔνθα καὶ ἔνθα χυτῇ μεμερισμένα γαίῃ,
<nonn. d. 5.546> λείψανα πεπτηῶτα, μόγις συνελέξατο μήτηρ,
<nonn. d. 5.547> καὶ φιλίῃ παλάμῃ γλυκερὴν πήχυνε κεραίην,
<nonn. d. 5.548> καὶ κύσεν αἰνομόροιο δασύτριχα χείλεα νεβροῦ.
<nonn. d. 5.549> ὀξὺ δὲ κωκύουσα νέκυν τυμβεύσατο μήτηρ,
<nonn. d. 5.550> πάντα δέ οἱ παρὰ τύμβον ἐπέγραφεν, ὅσσα τοκῆι
<nonn. d. 5.551> ἔννυχος ̓Ακταίωνος ὀνειρείη φάτο φωνή.
<nonn. d. 5.552> ὄφρα μὲν ἔβρεμε πένθος ̓Αρισταίοιο μελάθρῳ,
<nonn. d. 5.553> τόφρα δὲ καλλίστερνος ̓Εχίονι τίκτεν ̓Αγαύη
<nonn. d. 5.554> γηγενέος θρασὺν υἷα θεημάχον: ἀρτιφάτου δὲ
<nonn. d. 5.555> πένθεος ἱσταμένοιο φερώνυμος ἔπλετο Πενθεύς.
<nonn. d. 5.556> καὶ Νεφέλης μετὰ λέκτρα, μετὰ προτέρους ὑμεναίους
<nonn. d. 5.557> εἰς θαλάμους ̓Αθάμαντος ἐκώμασε παρθένος ̓Ινώ:
<nonn. d. 5.558> αἰνοπαθῆ δὲ Λέαρχον ἐγείνατο καὶ Μελικέρτην
<nonn. d. 5.559> ποντιὰς ἐσσομένη μετανάστιος, οἷα τιθήνη
<nonn. d. 5.560> παιδοκόμος Βρομίοιο φερέσβιος: ἀμφοτέροις γὰρ
<nonn. d. 5.561> μαζὸν ἕνα ξύνωσε Παλαίμονι καὶ Διονύσῳ.
<nonn. d. 5.562> καὶ Σεμέλη πεφύλακτο φαεινοτέροις ὑμεναίοις:
<nonn. d. 5.563> ἤδη γὰρ μενέαινε νέον Διόνυσον ἀέξειν,
<nonn. d. 5.564> ταυροφυὲς μίμημα παλαιγενέος Διονύσου,
<nonn. d. 5.565> αἰνομόρου Ζαγρῆος ἔχων πόθον ὑψιμέδων Ζεύς,
<nonn. d. 5.566> ὃν τέκε Περσεφόνεια δρακοντείῃ Διὸς εὐνῇ
<nonn. d. 5.567> σύγγαμος οὐδαίοιο μελαγχλαίνου ψευδήμονα μορφήν,
<nonn. d. 5.568> Ζεὺς ὅτε πουλυέλικτος, ἔχων ψευδήμονα μορφήν,
<nonn. d. 5.569> μείλιχος ἱμερόεντι δράκων κυκλούμενος ὁλκῷ
<nonn. d. 5.570> Περσεφόνης σύλησεν ἀνυμφεύτοιο κορείην
<nonn. d. 5.571> κευθομένης, ὅτε πάντες, ὅσοι ναετῆρες ̓Ολύμπου,
<nonn. d. 5.572> παιδὶ μιῇ θέλγοντο καὶ ἀγχιγάμου περὶ κούρης
<nonn. d. 5.573> Κυπριδίην ἔριν εἶχον ἀσυλήτων ὑμεναίων
<nonn. d. 5.574> δωροφόροι: μή πω δὲ μολὼν ἐπὶ δέμνια Πειθοῦς
<nonn. d. 5.575> ῥάβδον ἑὴν ἐτίταινε γέρας θαλαμηπόλον ̔Ερμῆς,
<nonn. d. 5.576> ὤρεγε δ' ἕδνα γάμοιο λύρην εὔυμνον ̓Απόλλων,
<nonn. d. 5.577> καὶ δόρυ καὶ θώρηκα γαμήλιον ὤπασεν ̓́Αρης
<nonn. d. 5.578> ἀσπίδα δῶρον ἄγων νυμφήιον, εὐκελάδου δὲ
<nonn. d. 5.579> Λήμνιος ἀρτιτέλεστον ἔτι πνείοντα καμίνου
<nonn. d. 5.580> ποικίλον ὁρμὸν ἔτεινε πολύχροον ἀμφιγυήεις:
<nonn. d. 5.581> ἤδη γὰρ προτέρην ἀέκων ἠρνήσατο νύμφην
<nonn. d. 5.582> ̓́Αρεϊ βακχευθεῖσαν ὀπιπεύων ̓Αφροδίτην:
<nonn. d. 5.583> δείκνυε καὶ μακάρεσσι γαμοκλόπον ἅρπαγα λέκτρων,
<nonn. d. 5.584> ἀγγελίῃ Φαέθοντος ἀραχναίῳ τινὶ δεσμῷ
<nonn. d. 5.585> γυμνῇ γυμνὸν ̓́Αρηα περισφίγξας ̓Αφροδίτῃ.
<nonn. d. 5.586> Ζεύς δὲ πατὴρ πολὺ μᾶλλον ἐθέλγετο Περσεφονείῃ:
<nonn. d. 5.587> καὶ Διὶ παπταίνοντι φυῆς εὐπάρθενον ἥβην
<nonn. d. 5.588> ὀφθαλμὸς προκέλευθος ἐγίνετο πομπὸς ̓Ερώτων,
<nonn. d. 5.589> Περσεφόνης ἀκόρητος: ὑπὸ κραδίην δέ οἱ αἰεὶ
<nonn. d. 5.590> λαίλαπες ἐρροίζησαν ἀκοιμήτοιο μερίμνης:
<nonn. d. 5.591> καὶ Παφίης κατὰ βαιὸν ἀνήπτετο μείζονι πυρσῷ
<nonn. d. 5.592> ἐξ ὀλίγου σπινθῆρος: ἐπ' εὐκόλπῳ δὲ θεαίνῃ
<nonn. d. 5.593> Ζηνὸς ἐρωμανέοντος ἐδουλώθησαν ὀπωπαί.
<nonn. d. 5.594> καί ποτε χαλκὸν ἔχουσα διαυγέα τέρπετο κούρη
<nonn. d. 5.595> κάλλεος ἀντιτύποιο δικασπόλον, αὐτομάτῳ δὲ
<nonn. d. 5.596> σιγαλέῳ κήρυκι τύπον πιστώσατο μορφῆς
<nonn. d. 5.597> ψευδαλέον σκιόεντι δέμας κρίνουσα κατόπτρῳ,
<nonn. d. 5.598> μιμηλὴν δ' ἐγέλασσεν ἐς εἰκόνα: Περσεφόνη δὲ
<nonn. d. 5.599> αὐτοχάρακτον ἄγαλμα διοπτεύουσα προσώπου
<nonn. d. 5.600> ψευδομένης νόθον εἶδος ἐδέρκετο Περσεφονείης:
<nonn. d. 5.601> καί ποτε διψαλέοιο πυραυγέι καύματος ἀτμῷ
<nonn. d. 5.602> καρφαλέης φεύγουσα μεσημβρινὸν ἴχνιον ̔́Ωρης
<nonn. d. 5.603> κερκίδος ἱστοπόνων καμάτων ἀμπαύετο κούρη,
<nonn. d. 5.604> καὶ διεροὺς ἱδρῶτας ἀποσμήξασα προσώπου,
<nonn. d. 5.605> σφιγγομένην στέρνοισι σαόφρονα λύσατο μίτρην,
<nonn. d. 5.606> καὶ χρόα λυσιπόνοισι καθικμαίνουσα λοετροῖς
<nonn. d. 5.607> πηγαίῳ πεφόρητο καταψύχοντι ῥεέθρῳ,
<nonn. d. 5.608> νήματα καλλείψασα πεπαρμένα Παλλάδος ἱστῷ.
<nonn. d. 5.609> οὐδὲ Διὸς λάθεν ὄμμα πανόψιον: ἀσκεπέος δὲ
<nonn. d. 5.610> λουομένης ὅλον εἶδος ἐδέρκετο Περσεφονείης:
<nonn. d. 5.611> οὐ τόσον ἱμείρων ἐπεμήνατο Κυπρογενείῃ,
<nonn. d. 5.612> ἣν ποθέων ἀκίχητα γονὴν ἔσπειρεν ἀρούρῃ
<nonn. d. 5.613> θερμὸν ἀκοντίζων αὐτόσσυτον ἀφρὸν ̓Ερώτων,
<nonn. d. 5.614> ἔνθεν ἀεξιτόκοιο κεραστίδος ἔνδοθι Κύπρου
<nonn. d. 5.615> Φηρῶν εὐκεράων διδυμόχροος ἤνθεε φύτλη.
<nonn. d. 5.616> καὶ μεδέων κόσμοιο καὶ οὐρανὸν ἡνιοχεύων
<nonn. d. 5.617> εἰς πόθον αὐχένα κάμψεν ὁ τηλίκος: οὐδὲ κεραυνοί,
<nonn. d. 5.618> οὐ στεροπὴ χραίσμησε κορυσσομένης ̓Αφροδίτης:
<nonn. d. 5.619> ̔́Ηρης δ' οἶκον ἔλειπε, λέχος δ' ἀπέειπε Διώνης,
<nonn. d. 5.620> Δηοῦς ῥῖψεν ἔρωτα, Θέμιν φύγε, κάλλιπε Λητώ,
<nonn. d. 5.621> μούνης δ' εἰς ὑμέναιον ἐθέλγετο Περσεφονείης.
<nonn. d. 6.1> οὐδὲ πατὴρ τότε μοῦνος ἔχεν πόθον: ἀλλὰ καὶ αὐτοὶ
<nonn. d. 6.2> ἓν βέλος ἶσον ἔχοντες, ὅσοι ναετῆρες ̓Ολύμπου,
<nonn. d. 6.3> Δηῴης ὑμέναιον ἑεδνώσαντο θεαίνης.
<nonn. d. 6.4> ἔνθα σέλας ῥοδέοιο διαλλάξασα προσώπου
<nonn. d. 6.5> ἄλγεσι κυμαίνοντα νόον μαστίζετο Δηώ:
<nonn. d. 6.6> καὶ κεφαλῆς γονόεσσαν ἀπεσφήκωσε καλύπτρην,
<nonn. d. 6.7> αὐχενίης λύσασα καθειμένα βόστρυχα χαίτης,
<nonn. d. 6.8> παιδὶ περιφρίσσουσα: βαρυνομένης δὲ θεαίνης
<nonn. d. 6.9> δάκρυσιν αὐτοχύτοισι καθικμαίνοντο παρειαί,
<nonn. d. 6.10> ὅττι τόσους μνηστῆρας ἑνὶ φλογόεντι βελέμνῳ
<nonn. d. 6.11> εἰς ἔριν οἰστρηθέντας ὁμοζήλων ὑμεναίων
<nonn. d. 6.12> ξυνὸς ̓́Ερως βάκχευεν, ἁμιλλητῆρας ̓Ερώτων:
<nonn. d. 6.13> πάντας μὲν τρομέεσκε, τὸ δὲ πλέον ὄμπνια μήτηρ
<nonn. d. 6.14> παιδὸς ἔχειν ̔́Ηφαιστον ἐδείδιε χωλὸν ἀκοίτην.
<nonn. d. 6.15> καὶ δόμον ̓Αστραίοιο μετέστιχεν εὔποδι ταρσῷ,
<nonn. d. 6.16> δαίμονος ὀμφήεντος: ὀπισθοπόρων δὲ κομάων
<nonn. d. 6.17> ἄπλοκον ἀσταθέεσσιν ἐσείετο βόστρυχον αὔραις.
<nonn. d. 6.18> τὴν μὲν ἰδὼν ἤγγειλεν ̔Εωσφόρος: εἰσαΐων δὲ
<nonn. d. 6.19> ὦρτο γέρων ̓Αστραῖος: ὁ μὲν γραμμῇσι χαράσσων
<nonn. d. 6.20> κυανέην ἐνέπασσε κόνιν περὶ νῶτα τραπέζης,
<nonn. d. 6.21> καὶ τυπόων ἑλικηδὸν ὑπ' ἀγκυλόδοντι σιδήρῳ
<nonn. d. 6.22> πυθμένα τετράπλευρον ἐπέγραφεν αἴθοπι τέφρῃ,
<nonn. d. 6.23> καὶ τύπον ἄλλον ἔτευξεν ἰσογλώχινι τριγώνῳ.
<nonn. d. 6.24> ἀλλὰ τὰ μὲν μεθέηκε καὶ ἤλυθεν ἄγχι θυράων
<nonn. d. 6.25> ἀντιόων Δήμητρι: διεσσυμένων δὲ μελάθρου
<nonn. d. 6.26> ἕσπερος ἡγεμόνευε, καὶ εἰς θρόνον ἵδρυε Δηὼ
<nonn. d. 6.27> πατρὸς ἑοῦ παρὰ θῶκον: ὁμοστόργῳ δὲ μενοινῇ
<nonn. d. 6.28> νεκταρέου κεράσαντες ἀπὸ κρητῆρος ̓Αῆται
<nonn. d. 6.29> δαίμονα λυσιπόνοισιν ἐδεικανόωντο κυπέλλοις
<nonn. d. 6.30> υἱέες ̓Αστραίοιο: πιεῖν δ' ἠρνήσατο Δηὼ
<nonn. d. 6.31> Περσεφόνης μεθύουσα μεληδόνι: μουνοτόκοι γὰρ
<nonn. d. 6.32> τηλυγέτους διὰ παῖδας ἀεὶ τρομέουσι τοκῆες:
<nonn. d. 6.33> ἀλλὰ μόγις παρέπεισεν ἀναινομένην ἔτι Δηὼ
<nonn. d. 6.34> ἡδυεπὴς ̓Αστραῖος ἔχων θελξίφρονα Πειθώ.
<nonn. d. 6.35> ἔνθα γέρων μέγα δεῖπνον ἐπήρτυεν, ὄφρα μερίμνας
<nonn. d. 6.36> θυμοδακεῖς Δήμητρος ἀποσκεδάσειε τραπέζῃ.
<nonn. d. 6.37> καὶ πίσυρες λαγόνεσσι καθαψάμενοι τελαμῶνας
<nonn. d. 6.38> πατρὸς ὑποδρηστῆρες ἐμιτρώθησαν ̓Αῆται:
<nonn. d. 6.39> νεκταρέῳ δὲ κύπελλα παρὰ κρητῆρι τιταίνων
<nonn. d. 6.40> εὖρος ἐῳνοχόει, προχόῳ δ' ἐπιδόρπιον ὕδωρ
<nonn. d. 6.41> εἶχε Νότος, Βορέης δὲ φέρων ἐπέθηκε τραπέζῃ
<nonn. d. 6.42> ἀμβροσίην, Ζέφυρος δὲ περιθλίβων θρόον αὐλοῦ
<nonn. d. 6.43> εἰαρινοῖς δονάκεσσι μελίζετο θῆλυς ̓Αήτης:
<nonn. d. 6.44> καὶ στεφάνους ἔπλεξεν ̔Εωσφόρος ἄνθεα δήσας
<nonn. d. 6.45> ὀρθρινοῖς κομόωντα δροσιζομένοισι κορύμβοις:
<nonn. d. 6.46> καὶ νυχίου λαμπτῆρος ἐθήμονα πυρσὸν ἀείρας
<nonn. d. 6.47> ἕσπερος ὀρχηστῆρι ποδῶν ἐλελίζετο ταρσῷ
<nonn. d. 6.48> πάλλων καμπύλον ἴχνος, ἐπεὶ πέλε πομπὸς ̓Ερώτων,
<nonn. d. 6.49> καὶ σκαρθμῷ μεμέλητο χοροπλεκέων ὑμεναίων.
<nonn. d. 6.50> ἀλλ' ὅτε δὴ μετὰ δαῖτα θεὰ κεκόρητο χορείης
<nonn. d. 6.51> σεισαμένη βαρὺ κέντρον ἀμερσινόοιο μερίμνης,
<nonn. d. 6.52> μαντοσύνην ἐρέεινε, φιλοστόργου δὲ γεραιοῦ
<nonn. d. 6.53> λαιῇ μὲν παλάμῃ γονάτων θίγε, λισσομένη δὲ
<nonn. d. 6.54> δεξιτερῇ ψαύεσκε βαθυσμήριγγος ὑπήνης:
<nonn. d. 6.55> καὶ πολέας μνηστῆρας ἑῆς μυθήσατο κούρης
<nonn. d. 6.56> θέσφατα μαστεύουσα παρήγορα: μαντοσύναι γὰρ
<nonn. d. 6.57> ἐλπίσιν ἐσσομένῃσιν ὑποκλέπτουσιν ἀνίας.
<nonn. d. 6.58> οὐδὲ γέρων ̓Αστραῖος ἀναίνετο: μουνοτόκου δὲ
<nonn. d. 6.59> κούρης ἀρτιλόχευτα γενέθλια μέτρα νοήσας
<nonn. d. 6.60> καὶ χρόνον οὐ πταίοντα καὶ ἀπλανέος δρόμον ̔́Ωρης
<nonn. d. 6.61> ἀρχεγόνου, κάμψας δὲ μετάτροπα δάκτυλα χειρῶν
<nonn. d. 6.62> ἀμφὶ παλιννόστοιο μετήλυδα κύκλον ἀριθμοῦ
<nonn. d. 6.63> ἐκ παλάμης παλάμῃ διεμέτρεε δίζυγι παλμῷ:
<nonn. d. 6.64> καί οἱ κεκλομένῳ θεράπων εὔκυκλον ἀείρας
<nonn. d. 6.65> σφαῖραν ἑλισσομένην, τύπον αἰθέρος, εἰκόνα κόσμου,
<nonn. d. 6.66> ̓Αστερίων παρέθηκε λαβὼν ἐπὶ πώματι χηλοῦ.
<nonn. d. 6.67> ἔνθα γέρων πεπόνητο, καὶ ἄξονος ἄκρον ἑλίσσων
<nonn. d. 6.68> ζῳδιακὸν περὶ κύκλον ἑὴν ἐτίταινεν ὀπωπὴν
<nonn. d. 6.69> λεύσσων ἔνθα καὶ ἔνθα καὶ ἀπλανέας καὶ ἀλήτας:
<nonn. d. 6.70> καὶ πόλον ἀμφελέλιζε: πολυστροφάλιγγι δὲ ῥιπῇ
<nonn. d. 6.71> εἰς δρόμον ἀστήρικτον ἀτέρμονι κάμπτετο νύσσῃ
<nonn. d. 6.72> ἄστρασι ποιητοῖσι νόθος κυκλούμενος αἰθήρ,
<nonn. d. 6.73> ἄξονι μεσσατίῳ τετορημένος: εὗρε δὲ δαίμων
<nonn. d. 6.74> σφαῖραν ἰδὼν στεφανηδόν, ὅτι πλήθοντι προσώπῳ
<nonn. d. 6.75> ἀγκύλα συνδέσμοιο διέτρεχε νῶτα Σελήνη,
<nonn. d. 6.76> καὶ Φαέθων ἰσόμοιρος ἔην ἀντώπιδι Μήνῃ
<nonn. d. 6.77> κέντρῳ ὑποχθονίῳ πεφορημένος, ἀχλυόεις δὲ
<nonn. d. 6.78> κῶνος ἀερσιπότητος ἀπὸ χθονὸς ὀξὺς ἀνέρπων
<nonn. d. 6.79> ἀντίτυπον Φαέθοντος ὅλην ἐκάλυψε Σελήνην:
<nonn. d. 6.80> καὶ γαμίης φιλότητος ἁμιλλητῆρας ἀκούων
<nonn. d. 6.81> ̓́Αρεα δίζετο μᾶλλον, ὑπὲρ δυτικοῦ δὲ μελάθρου
<nonn. d. 6.82> φῶρα γάμων ἐνόησε σὺν ἀστέρι Κυπρογενείης
<nonn. d. 6.83> ἑσπερίῳ: καὶ κλῆρον ἐπώνυμον εὗρε τοκήων
<nonn. d. 6.84> παρθενικῆς ἀστραῖον ὑπὸ στάχυν: ἀμφὶ δ' ἄρ' αὐτῷ
<nonn. d. 6.85> ὀμβροτόκου Κρονίδαο Φαεσφόρος ἔτρεχεν ἀστήρ.
<nonn. d. 6.86> ἀλλ' ὅτε πάντα νόησεν ἀριθμήσας ἴτυν ἄστρων,
<nonn. d. 6.87> σφαῖραν ἀειδίνητον ἀνέκρυφε κοιλάδι κίστῃ,
<nonn. d. 6.88> σφαῖραν ποικιλόνωτον: ἀνειρομένῃ δὲ θεαίνῃ
<nonn. d. 6.89> τριπλόον ὀμφαίης ἀνερεύγετο θέσφατον ἠχοῦς:
<nonn. d. 6.90> “Δημῆτερ φιλότεκνος, ὑπὸ σκιοειδέι κώνῳ
<nonn. d. 6.91> κλεπτομένης ἀκτῖνος ἀφωτίστοιο Σελήνης
<nonn. d. 6.92> νυμφίον ἁρπακτῆρα φυλάσσεο Περσεφονείης
<nonn. d. 6.93> κρυπτὸν ἀσυλήτοιο τεῆς ληίστορα κούρης,
<nonn. d. 6.94> εἰ λίνα Μοιράων ἐπιπείθεται: ἀπροϊδῆ δὲ
<nonn. d. 6.95> ἀθρήσεις πρὸ γάμοιο νόθον λαθραῖον ἀκοίτην
<nonn. d. 6.96> θηρομιγῆ δολόμητιν, ἐπεὶ δυτικῷ παρὰ κέντρῳ
<nonn. d. 6.97> σὺν Παφίῃ στείχοντα γαμοκλόπον ̓́Αρεα λεύσσω,
<nonn. d. 6.98> ἀμφοτέροις δὲ Δράκοντα παραντέλλοντα δοκεύω.
<nonn. d. 6.99> ὀλβίστην ἐνέπω σε: σὺ γὰρ τετράζυγι κόσμῳ
<nonn. d. 6.100> ἔσσεαι ἀγλαόκαρπος, ὅτι χθονὶ καρπὸν ὀπάσσεις
<nonn. d. 6.101> ἀτρυγέτῳ: κούρης γὰρ ὑπὲρ κλήροιο τοκήων
<nonn. d. 6.102> παρθένος ̓Αστραίη σταχυώδεα χεῖρα τιταίνει.”
<nonn. d. 6.103> ὣς φάμενος μαντῷον ὑπὸ στόμα κοίμισεν ὀμφήν.
<nonn. d. 6.104> ἀλλ' ὅτε Δημήτηρ δρεπανηφόρος ἐλπίδα καρπῶν
<nonn. d. 6.105> ἐσσομένων ἤκουσε καὶ αὐτοκέλευστον ἀκοίτην
<nonn. d. 6.106> τηλυγέτης ἀδμῆτος ἀνέγγυον ἅρπαγα κούρης,
<nonn. d. 6.107> ἔστενε μειδιόωσα: δι' ὑψιπόρου δὲ κελεύθου
<nonn. d. 6.108> οἶκον εὸν σπεύδουσα κατηφέι δύσατο ταρσῷ
<nonn. d. 6.109> καὶ ζυγὸν εὐδίνητον ἐχιδναίῃ παρὰ φάτνῃ
<nonn. d. 6.110> ἀμφιταλαντεύσασα λόφῳ διδυμάονι θηρῶν
<nonn. d. 6.111> ἄζυγας ἑρπηστῆρας ἐπεσφήκωσε λεπάδνῳ:
<nonn. d. 6.112> καὶ γένυν ἀγκυλόδοντι περισφίγγουσα χαλινῷ
<nonn. d. 6.113> ξανθοφυὴς βλοσυροῖο δι' ἅρματος ἤγαγε Δηὼ
<nonn. d. 6.114> παῖδα καλυπτομένην νεφέλης κυανάμπυκι μίτρῃ,
<nonn. d. 6.115> καὶ κτύπον ἀντικέλευθον ἐπιβρομέοντος ἀπήνῃ
<nonn. d. 6.116> θηρονόμῳ μάστιγι κατερροίζησε Βορῆος,
<nonn. d. 6.117> ἠερίης ἱππηδὸν ἐπεσσυμένων δρόμον αὔρης
<nonn. d. 6.118> ἀσταθέων πτερὰ κοῦφα περιστέλλουσα δρακόντων
<nonn. d. 6.119> ἀμφὶ κέρας Λιβυκοῖο παλίσσυτον ̓Ωκεανοῖο.
<nonn. d. 6.120> Δικταίης δ' ἀίουσα μέλος κορυθαιόλον ἠχοῦς
<nonn. d. 6.121> Κρῆτα χορὸν παράμειβε βαρυσμαράγοιο βοείης
<nonn. d. 6.122> νῶτα περισκαίροντα κυβιστητῆρι σιδήρῳ.
<nonn. d. 6.123> καί τινα λάινον οἶκον ἐποπτεύουσα θεαίνη
<nonn. d. 6.124> Σικελίης τριλόφοιο Πελωρίδα δύσατο πέτρην
<nonn. d. 6.125> ̓Αδριάδας παρὰ θῖνας, ὅπῃ χύσις ἄστατος ἅλμης
<nonn. d. 6.126> εἰς δύσιν ἑλκομένη περικάμπτεται εἴκελος ἅρπῃ,
<nonn. d. 6.127> εἰς Λίβα πομπεύουσα Βορειόθεν ἀγκύλον ὕδωρ:
<nonn. d. 6.128> καί, Κυανῆν ὅθι πυκνὰ ῥόος χυτλώσατο κούρην
<nonn. d. 6.129> κρηναίῳ στροφάλιγγι χέων ὀπτήριον ὕδωρ,
<nonn. d. 6.130> γείτονα κόλπον ὄπωπεν ἰσοσταθέοντα μελάθρῳ,
<nonn. d. 6.131> λαϊνέης ὀρόφοιο περιστεφθέντα καλύπτρῃ,
<nonn. d. 6.132> ὃν φύσις ἐθρίγκωσε χαραδραίῳ πυλεῶνι
<nonn. d. 6.133> λάινον ἱστὸν ἔχοντα μεμηλότα γείτοσι Νύμφαις.
<nonn. d. 6.134> καὶ θεὸς ὀρφναίοιο διερπύζουσα μελάθρου
<nonn. d. 6.135> παῖδα πολυσφρήγιστον ἐνέκρυφε φωλάδι πέτρῃ:
<nonn. d. 6.136> λυσαμένη δὲ δράκοντας ἐυπτερύγων ἀπὸ δίφρων
<nonn. d. 6.137> τὸν μὲν δεξιτεροῖο παρὰ πρηῶνα θυρέτρου,
<nonn. d. 6.138> τὸν δὲ λιθογλώχινα πύλης παρὰ λαιὸν ὀχῆα
<nonn. d. 6.139> στῆσεν ἀθηήτοιο φυλάκτορα Περσεφονείης:
<nonn. d. 6.140> κεῖθι δὲ Καλλιγένειαν, ἑὴν εὔπαιδα τιθήνην,
<nonn. d. 6.141> κάλλιπε σὺν ταλάροισι, καὶ ὁππόσα θήλεϊ φύτλῃ
<nonn. d. 6.142> Παλλάδος εὐπαλάμοιο νέμει ταλασήιος ἱδρώς:
<nonn. d. 6.143> καὶ ποσὶν ἠέρα τέμνεν, ἐρημονόμοις δὲ φυλάξαι
<nonn. d. 6.144> καμπύλα πετραίῃσιν ἐπέτρεπεν ἅρματα Νύμφαις.
<nonn. d. 6.145> ἀμφὶ δὲ καρχαρόδοντα γένυν πεπόνητο σιδήρου
<nonn. d. 6.146> εἰροκόμῳ ξαίνουσα περὶ κτενὶ λήνεα κούρη,
<nonn. d. 6.147> ἠλακάτῃ δ' ἐνέλισσε: πολυστροφάδεσσι δὲ ῥιπαῖς
<nonn. d. 6.148> εἰλυφόων ἄτρακτος ἕλιξ βητάρμονι παλμῷ
<nonn. d. 6.149> νηθομένων ἐχόρευε μίτων κυκλούμενος ὁλκῷ:
<nonn. d. 6.150> καὶ ποσὶ φοιταλέοισι παλίνδρομος ἄκρον ἀπ' ἄκρου
<nonn. d. 6.151> πρωτοπαγῆ ποίησε διάσματα, φάρεος ἀρχήν,
<nonn. d. 6.152> ἱστῷ δ' ἀμφὶς ἕλισσεν: ὕφαινε δὲ κερκίδι κούρη
<nonn. d. 6.153> πηνίον ἐξέλκουσα παρὲκ μίτον, ἀμφὶ δὲ πέπλῳ
<nonn. d. 6.154> γνωτὴν ἰστοτέλειαν ἑὴν ἐλίγαινεν ̓Αθήνην.
<nonn. d. 6.155> παρθένε Περσεφόνεια, σὺ δ' οὐ γάμον εὗρες ἀλύξαι,
<nonn. d. 6.156> ἀλλὰ δρακοντείοισιν ἐνυμφεύθης ὑμεναίοις,
<nonn. d. 6.157> Ζεὺς ὅτε πουλυέλικτος ἀμειβομένοιο προσώπου
<nonn. d. 6.158> νυμφίος ἱμερόεντι δράκων κυκλούμενος ὁλκῷ
<nonn. d. 6.159> εἰς μυχὸν ὀρφναίοιο διέστιχε παρθενεῶνος,
<nonn. d. 6.160> σείων δαυλὰ γένεια: παρισταμένων δὲ θυρέτρῳ
<nonn. d. 6.161> εὔνασεν ἰσοτύπων πεφορημένος ὄμμα δρακόντων...
<nonn. d. 6.162> καὶ γαμίαις γενύεσσι δέμας λιχμάζετο κούρης
<nonn. d. 6.164> μείλιχος. αἰθερίων δὲ δρακοντείων ὑμεναίων
<nonn. d. 6.163> Περσεφόνης γονόεντι τόκῳ κυμαίνετο γαστήρ,
<nonn. d. 6.165> Ζαγρέα γειναμένη, κερόεν βρέφος, ὃς Διὸς ἕδρης
<nonn. d. 6.166> μοῦνος ἐπουρανίης ἐπεβήσατο, χειρὶ δὲ βαιῇ
<nonn. d. 6.167> ἀστεροπὴν ἐλέλιζε νεηγενέος δὲ φορῆος
<nonn. d. 6.168> νηπιάχοις παλάμῃσιν ἐλαφρίζοντο κεραυνοί.
<nonn. d. 6.169> οὐδὲ Διὸς θρόνον εἶχεν ἐπὶ χρόνον: ἀλλά ἑ γύψῳ
<nonn. d. 6.170> κερδαλέῃ χρισθέντες ἐπίκλοπα κύκλα προσώπου
<nonn. d. 6.171> δαίμονος ἀστόργοιο χόλῳ βαρυμήνιος ̔́Ηρης
<nonn. d. 6.172> Ταρταρίῃ Τιτῆνες ἐδηλήσαντο μαχαίρῃ
<nonn. d. 6.173> ἀντιτύπῳ νόθον εἶδος ὀπιπεύοντα κατόπτρῳ.
<nonn. d. 6.174> ἔνθα διχαζομένων μελέων Τιτῆνι σιδήρῳ
<nonn. d. 6.175> τέρμα βίου Διόνυσος ἔχων παλινάγρετον ἀρχὴν
<nonn. d. 6.176> ἀλλοφυὴς μορφοῦτο πολυσπερὲς εἶδος ἀμείβων,
<nonn. d. 6.177> πῇ μὲν ἅτε Κρονίδης δόλιος νέος αἰγίδα σείων,
<nonn. d. 6.178> πῇ δὲ γέρων βαρύγουνος ἅτε Κρόνος ὄμβρον ἰάλλων:
<nonn. d. 6.179> ἄλλοτε ποικιλόμορφον ἔην βρέφος, ἄλλοτε κούρῳ
<nonn. d. 6.180> εἴκελος οἰστρηθέντι, νέον δέ οἱ ἄνθος ἰούλων
<nonn. d. 6.181> ἀκροκελαινιόωντα κατέγραφε κύκλα προσώπου:
<nonn. d. 6.182> πῇ δὲ χόλῳ δασπλῆτι λέων μιμηλὸς ἰάλλων
<nonn. d. 6.183> φρικαλέον βρύχημα σεσηρότι μαίνετο λαιμῷ,
<nonn. d. 6.184> ὀρθώσας πυκινῇσι κατάσκιον αὐχένα χαίταις,
<nonn. d. 6.185> ἀμφελελιζομένης λασιότριχος ὑψόθι νώτου
<nonn. d. 6.186> αὐτομάτῃ μάστιγι περιστίζων δέμας οὐρῆς:
<nonn. d. 6.187> ἔνθα λεοντείοιο λιπὼν ἴνδαλμα προσώπου
<nonn. d. 6.188> ὑψιλόφῳ χρεμετισμὸν ὁμοίιον ἔβρεμεν ἵππῳ
<nonn. d. 6.189> ἄζυγι, γαῦρον ὀδόντα μετοχμάζοντι χαλινοῦ,
<nonn. d. 6.190> καὶ πολιῷ λεύκαινε περιτρίβων γένυν ἀφρῷ:
<nonn. d. 6.191> ἄλλοτε ῥοιζήεντα χέων συριγμὸν ὑπήνης
<nonn. d. 6.192> ἀμφιλαφὴς φολίδεσσι δράκων ἐλέλικτο κεράστης,
<nonn. d. 6.193> γλῶσσαν ἔχων προβλῆτα κεχηνότος ἀνθερεῶνος,
<nonn. d. 6.194> καὶ βλοσυρῷ Τιτῆνος ἐπεσκίρτησε καρήνῳ
<nonn. d. 6.195> ὁρμὸν ἐχιδνήεντα περίπλοκον αὐχένι δήσας:
<nonn. d. 6.196> καὶ δέμας ἑρπηστῆρος ἀειδίνητον ἐάσας
<nonn. d. 6.197> τίγρις ἔην, στίξας δέμας αἰόλον: ἄλλοτε ταύρῳ
<nonn. d. 6.198> ἰσοφυής, στομάτων δὲ νόθον μυκηθμὸν ἰάλλων
<nonn. d. 6.199> θηγαλέῃ Τιτῆνας ἀνεστυφέλιξε κεραίῃ.
<nonn. d. 6.200> καὶ ψυχῆς προμάχιζεν, ἕως ζηλήμονι λαιμῷ
<nonn. d. 6.201> τρηχαλέον μύκημα δι' ἠέρος ἔβρεμεν ̔́Ηρη,
<nonn. d. 6.202> μητρυιὴ βαρύμηνις, ἰσοφθόγγῳ δὲ θεαίνῃ
<nonn. d. 6.203> αἰθέριον κελάδημα πύλαι κανάχιζον ̓Ολύμπου,
<nonn. d. 6.204> καὶ θρασὺς ὤκλασε ταῦρος: ἀμοιβαίῃ δὲ φονῆες
<nonn. d. 6.205> ταυροφυῆ Διόνυσον ἐμιστύλλοντο μαχαίρῃ.
<nonn. d. 6.206> Ζεὺς δὲ πατήρ, προτέροιο δαϊζομένου Διονύσου
<nonn. d. 6.207> γινώσκων σκιόεντα τύπον δοδίοιο κατόπτρου,
<nonn. d. 6.208> μητέρα Τιτήνων ἐλάσας ποινήτορι πυρσῷ
<nonn. d. 6.209> Ζαγρέος εὐκεράοιο κατεκλήισσε φονῆας
<nonn. d. 6.210> Ταρταρίῳ πυλεῶνι: καὶ αἰθομένων ἀπὸ δένδρων
<nonn. d. 6.211> θερμὰ βαρυνομένης ἐμαραίνετο βόστρυχα γαίης.
<nonn. d. 6.212> ἀντολίην δ' ἔφλεξε καὶ αἰθαλόεντι βελέμνῳ
<nonn. d. 6.213> αἴθετο Βάκτριον οὖδας ἑώιον, ἀγχιπόροις δὲ
<nonn. d. 6.214> κύμασιν ̓Ασσυρίοισιν ἐδαίετο Κάσπιον ὕδωρ,
<nonn. d. 6.215> ̓Ινδῷοί τε τένοντες: ̓Ερυθραίοιο δὲ κόλπου
<nonn. d. 6.216> ἔμπυρα κυμαίνοντος ̓́Αραψ θερμαίνετο Νηρεύς.
<nonn. d. 6.217> καὶ δύσιν ἀντικέλευθον ἑῷ πρήνιξε κεραυνῷ
<nonn. d. 6.218> Ζεὺς πυρόεις φιλότεκνος: ὑπὸ Ζεφύροιο δὲ ταρσῷ
<nonn. d. 6.219> ἡμιδαὴς σέδας ὑγρὸν ἀπέπτυεν ἑσπερὶς ἅλμη,
<nonn. d. 6.220> ̓Αρκτῷοί τε τένοντες: ὁμοφλεγέος δὲ καὶ αὐτῆς
<nonn. d. 6.221> πηγνυμένης πάφλαζε Βορήια νῶτα θαλάσσης:
<nonn. d. 6.222> καὶ Νοτίου νιφόεσσαν ὑπὸ κλίσιν Αἰγοκερῆος
<nonn. d. 6.223> θερμοτέρῳ σπινθῆρι μεσημβρινὸς ἔζεεν ἀγκών.
<nonn. d. 6.224> καὶ διεροῖς βλεφάροις ποταμήια δάκρυα λείβων
<nonn. d. 6.225> ̓Ωκεανὸς λιτάνευε χέων ἱκετήσιον ὕδωρ:
<nonn. d. 6.226> Ζεὺς δὲ χόλον πρήυνε, μαραινομένην δὲ καραυνῷ
<nonn. d. 6.227> γαῖαν ἰδὼν ἐλέαιρε, καὶ ἤθελεν ὕδατι νίψαι
<nonn. d. 6.228> λύματα τεφρήεντα καὶ ἔμπυρον ἕλκος ἀρούρης.
<nonn. d. 6.229> καὶ τότε γαῖαν ἅπασαν ἐπέκλυσεν ὑέτιος Ζεὺς
<nonn. d. 6.230> πυκνώσας νεφέεσσιν ὅλον πόλον, οὐρανίη δὲ
<nonn. d. 6.231> βρονταίοις πατάγοισι Διὸς μυκήσατο σάλπιγξ,
<nonn. d. 6.232> ἀστέρες ὁππότε πάντες ἐνὶ σφετέροισι μελάθροις
<nonn. d. 6.233> κεκριμένοι δρόμον εἶχον, ἐπεὶ τετράζυγι δίφρῳ
<nonn. d. 6.234> ἠέλιος σελάγιζε λεοντείων ἐπὶ νώτων
<nonn. d. 6.235> ἱππεύων ἑὸν οἶκον: ἐπιτροχόωσα δὲ δίφρῳ
<nonn. d. 6.236> καρκίνον ὀκταπόδην τριφυὴς κυκλοῦτο Σελήνη,
<nonn. d. 6.237> καὶ δροσερὴν ὑπὸ πέζαν ἰσημερίῳ παρὰ κύκλῳ
<nonn. d. 6.238> Κύπρις ἀπὸ Κριοῖο μεταστήσασα κεραίης
<nonn. d. 6.239> εἰαρινὸν δόμον εἶχεν, ἀχείμονα Ταῦρον ̓Ολύμπου,
<nonn. d. 6.240> γείτων δ' ̓Ηελίοιο προάγγελον ̔Ιστοβοῆος
<nonn. d. 6.241> σκορπίον εἶχεν ̓́Αρης, μιτρούενον αἴθοπι Ταύρῳ,
<nonn. d. 6.242> δόχμιος ἀντικέλευθον ὀπιπεύων ̓Αφροδίτην,
<nonn. d. 6.243> καὶ τελέων λυκάβαντα δυωδεκάμηνος ὁδίτης
<nonn. d. 6.244> ἰχθύας ἀστερόεντας ἐπέτρεχεν ἀκρόνυχος Ζεύς,
<nonn. d. 6.245> δεξιτερὴν τρίπλευρον ἔχων ἑλικώδεα Μήνην,
<nonn. d. 6.246> καὶ Κρόνος ὄμβρια νῶτα διέστιχεν Αἰγοκερῆος
<nonn. d. 6.247> φέγγεϊ παχνήεντι διάβροχος, ἀμφὶ δὲ φαιδρῇ
<nonn. d. 6.248> παρθενικῇ πτερύγεσσιν ἔην ὑψούμενος ̔Ερμῆς,
<nonn. d. 6.249> ὅττι Δίκην δόμον εἶχε δικασπόλος. ἑπταπόρου δὲ
<nonn. d. 6.250> αἰθέρος ὑδατόεντες ἀνωίχθησαν ὀχῆες
<nonn. d. 6.251> Ζηνὸς ἐπομβρήσαντος: ἐριφλοίσβοιο δὲ κόλπου
<nonn. d. 6.252> κρουνοῖς πλειοτέροισιν ἐμυκήσαντο χαράδραι,
<nonn. d. 6.253> ὑδρηλαὶ δὲ θύγατρες ἀποσπάδες ̓Ωκεανοῖο
<nonn. d. 6.254> λίμναι ἐκουφίζοντο, καὶ ἠέρι νέρτερον ὕδωρ
<nonn. d. 6.255> κρουνοὶ ἀκοντιστῆρες ἀνέβλυον ̓Ωκεανοῖο,
<nonn. d. 6.256> καὶ σκοπιαὶ ῥαθάμιζον, ὀρεσσιχύτῳ δὲ ῥεέθρῳ
<nonn. d. 6.257> δοψαλέαι ποταμηδὸν ἐμορμύροντο κολῶναι:
<nonn. d. 6.258> ὑψώθη δὲ θάλασσα, καὶ εἰς ὄρος ὑψόθι λόχμης
<nonn. d. 6.259> Νηρεΐδες γεγάασιν ̓Ορειάδες. ἆ μέγα δειλή,
<nonn. d. 6.260> χερσὶν ἀπειρήτοισιν ἐνήχετο παρθένος ̓Ηχὼ
<nonn. d. 6.261> ἀρχαίης φόβον ἄλλον ἀμειβομένη περὶ μίτρης,
<nonn. d. 6.262> μή ποτε Πᾶνα φυγοῦσα Ποσειδάωνι μιγείη.
<nonn. d. 6.263> ποντοπόροι δὲ λέοντες ἀήθεος ἔνδοθι πέτρης
<nonn. d. 6.264> χερσαίων ἐχόρευον ἐνὶ σπήλυγγι λεόντων
<nonn. d. 6.265> μυδαλέοις μελέεσσι: χαραδραίῳ δ' ἐνὶ κόλπῳ
<nonn. d. 6.266> εἰναλίῳ δελφῖνι συνήντετο κάπρος ἀλήτης:
<nonn. d. 6.267> καὶ ξυνοῖς ῥοθίοισιν ὀρεσσιχύτου νιφετοῖο
<nonn. d. 6.268> θῆρες ἐναυτίλλοντο σὺν ἰχθύσιν: εἱλικόεις δὲ
<nonn. d. 6.269> πούλυπος οὐρεσίφοιτος ἐπεσκίρτησε λαγωῷ.
<nonn. d. 6.270> καὶ διεροὶ Τρίτωνες ὑπὸ σφυρὰ φωλάδος ὕλης
<nonn. d. 6.271> ἔγχλοον αἰθύσσοντες ἐπ' ἐξύι δίπτυχον οὐρὴν
<nonn. d. 6.272> Πανὸς ὀρεσσαύλοισιν ἐνεκρύπτοντο μελάθροις,
<nonn. d. 6.273> σύμπλοον ἠερίοισιν ἐπτιρέψαντες ἀήταις
<nonn. d. 6.274> στικτὴν ἠθάδα κόχλον: ἐν εὐύδρῳ δὲ κολώνῃ
<nonn. d. 6.275> Πανὶ φιλοσκοπέλῳ μετανάστιος ἤντετο Νηρεύς,
<nonn. d. 6.277> καὶ ναέτης πετραῖος ὄρος μετὰ πόντον ἀμείβων
<nonn. d. 6.276> μυδαλέην σύριγγα διαπλώουσαν ἐάσσας:
<nonn. d. 6.278> ἰκμαλέον σπέος εἶχεν ὑπωροφίης δόμον ̓Ηχοῦς.
<nonn. d. 6.279> καὶ διερῷ τότε φῶτες ἀνοιδαίνοντες ὀλέθρῳ
<nonn. d. 6.280> ὕδασι τυμβεύοντο, πολὺς δέ τις ἄλλος ἐπ' ἄλλῳ
<nonn. d. 6.281> πλώετο κυματόεντι νέκυς πεφορημένος ὁλκῷ:
<nonn. d. 6.282> καὶ νιφετῷ κελάδοντι κεχηνότος ἀνθερεῶνος
<nonn. d. 6.283> χανδὸν ἀπὸ σκοπέλοιο πιὼν ὀρεσίδρομον ὕδωρ
<nonn. d. 6.284> πῖπτε λέων, πέσε κάπρος. ὁμοζεύκτῳ δὲ ῥεέθρῳ
<nonn. d. 6.285> λίμναι ὁμοῦ ποταμοῖσι, Διὸς ῥόος, ὕδατα πόντου
<nonn. d. 6.286> ἀλλήλοις κεκέραστο, καὶ εἰν ἑνὶ τέσσαρες αὖραι
<nonn. d. 6.287> συμμιγέων ἀνέμων ἐπεμάστιον ἄκριτον ὕδωρ.
<nonn. d. 6.288> καὶ διερὴν χθόνα πᾶσαν ἰδὼν ὑπὸ μείζονι παλμῷ
<nonn. d. 6.289> μοῦνον ἀπειλητῆρι τινασσομένην Διὸς ὄμβρῳ
<nonn. d. 6.290> πόντιος ἐννοσίγαιος ἑὴν ἔρριψεν ἀκωκὴν
<nonn. d. 6.291> ἀσχαλόων, τίνα γαῖαν ἀνοχλίσσειε τριαίνῃ.
<nonn. d. 6.292> Νηρεΐδων δὲ φάλαγγες ἐπέπλεον ἄβροχον ὕδωρ:
<nonn. d. 6.293> καὶ χλοερῆς Θέτιν εἶχεν ἐπ' ἰξύος ὑγρὸς ὁδίτης,
<nonn. d. 6.294> τρίτων εὐρυγένειος, ἐπ' ἰχθυόεντι δὲ νώτῳ
<nonn. d. 6.295> πομπίλον ἡνιόχευεν ἐν ἠέρι φοιτὰς ̓Αγαύη,
<nonn. d. 6.296> καὶ λόφον ὑδατόεντι φέρων κυκλούμενον ὁλκῷ,
<nonn. d. 6.297> Δωρίδα κουφίζων, μετανάστιος ἔτρεχε δελφίς.
<nonn. d. 6.298> καὶ βυθίη φάλλαινα περισκαίρουσα κολώναις
<nonn. d. 6.299> πλάζετο, μαστεύουσα χαμευνάδος ἄντρα λεαίνης.
<nonn. d. 6.300> καὶ τότε κυματόεσσαν ἰδὼν ὑπὸ γείτονα πέτρην
<nonn. d. 6.301> νηχομένην Γαλάτειαν ἀνίαχε μυδαλέος Πάν:
<nonn. d. 6.302> “Πῇ φέρεαι, Γαλάτεια, δι' οὔρεος ἀντὶ θαλάσσης;
<nonn. d. 6.303> μὴ τάχα μαστεύεις ἐρατὴν Κύκλωπος ἀοιδήν;
<nonn. d. 6.304> πρὸς Παφίης λίτομαί σε καὶ ὑμετέρου Πολυφήμου,
<nonn. d. 6.305> μὴ κρύψῃς δεδαυῖα βαρὺν πόθον, εἰ παρὰ πέτραις
<nonn. d. 6.306> νηχομένην ἐνόησας ἐμὴν ὀρεσίδρομον ̓Ηχώ.
<nonn. d. 6.307> ἦ ῥά σοι ἶσον ἔχει διεπὸν δρόμον; ἦ ῥα καὶ αὐτὴ
<nonn. d. 6.308> ἑζοθένη δελφῖνι θαλασσαίης ̓Αφροδίτης,
<nonn. d. 6.309> ὡς Θέτις ἀκρήδεμνος, ἐμὴ ναυτίλλεται ̓Ηχώ;
<nonn. d. 6.310> δείδια, μή μιν ὄρινε δυσάντεα κύματα πόντου:
<nonn. d. 6.311> δείδια, μή μιν ἔκευθε μέγας ῥόος: ὣς ἄρα δειλὴ
<nonn. d. 6.312> ἄστατος ἐν πελάγεσσι μετ' οὔρεα κύματα βαίνει:
<nonn. d. 6.313> ἥ ποτε πετρήεσσα φανήσεται ὑδριὰς ̓Ηχώ.
<nonn. d. 6.314> ἀλλὰ τεὸν Πολύφημον ἔα βραδύν: ἢν ἐθελήσῃς,
<nonn. d. 6.315> αὐτὸς ἐμοῖς ὤμοισιν ἀερτάζων σε σαώσω:
<nonn. d. 6.316> οὔ με κατακλύζει κελάδων ῥόος: ἢν ἐθελήσω,
<nonn. d. 6.317> ἴχνεσιν αἰγείοισιν ἐλεύσομαι εἰς πόλον ἄστρων.”
<nonn. d. 6.318> ὥς φαμένῳ Γαλάτεια τόσην ἀντίαχε φωνήν:
<nonn. d. 6.319> “Πὰν φίλε, σὴν ἀνάειρε δι' οἴδματος ἄπλοον ̓Ηχώ:
<nonn. d. 6.320> μή με μάτην ἐρέεινε, τί σήμερον ἐνθάδε βαίνω:
<nonn. d. 6.321> ἄλλον ἐμοὶ πλόον εὗρεν ὑπέρτερον ὑέτιος Ζεύς.
<nonn. d. 6.322> καὶ γλυκερήν περ ἐοῦσαν ἔα Κύκλωπος ἀοιδήν.
<nonn. d. 6.323> οὐκέτι μαστεύω Σικελὴν ἅλα: τοσσατίου γὰρ
<nonn. d. 6.324> τάρβος ἔχω νιφετοῖο καὶ οὐκ ἀλέγω Πολυφήμου.”
<nonn. d. 6.325> εἶπε, καὶ ὑγροπόροιο παρήλυθε Πανὸς ἐναύλους.
<nonn. d. 6.326> πυκνά δὲ κυμαίνοντος ἀμαιμακέτου νιφετοῖο
<nonn. d. 6.327> πᾶσα πόλις, πᾶς δῆμος ἔην ῥόος: οὐδέ τις ἀγκὼν
<nonn. d. 6.328> ἄβροχος ἦν, οὐ γυμνὸς ἔην λόφος, οὐ ῥίον ̓́Οσσης,
<nonn. d. 6.329> οὐ τότε Πήλιον ἄκρον: ὑπὸ τριλόφῳ δὲ κολώνῃ
<nonn. d. 6.330> Τυρσηνὸς κελάδησεν: ἱμασσομένοιο δὲ πόντου
<nonn. d. 6.331> ̓Αδριάδες Σικελοῖσιν ἐρόχθεον ὕδασι πέτραι
<nonn. d. 6.332> ὀμβρηροῖς ῥοθίοισιν. ἐν ἠερίῃ δὲ κελεύθῳ
<nonn. d. 6.333> μαρμαρυγαὶ Φαέθοντος ἐθηλύνοντο ῥεέθροις:
<nonn. d. 6.334> ζώνῃ δ' ἑβδομάτῃ χθαμαλῆς ὑπὲρ ἄντυγα πέζης
<nonn. d. 6.335> κύμασιν ἠλιβάτοισι σέλας ψύξασα Σελήνη
<nonn. d. 6.336> μυδαλέων ἀνέκοψε λελουμένον αὐχένα ταύρων:
<nonn. d. 6.337> ἀστραίῃ δὲ φάλαγγι μεμιγμένον ὄμβριον ὕδωρ
<nonn. d. 6.338> λευκοτέρην ποίησε Γαλαξαίην ἴτυν ἀφρῷ.
<nonn. d. 6.339> καὶ ῥοθίῳ γονόεντι χέων ἑπτάστομον ὕδωρ
<nonn. d. 6.340> ̓Αλφειῷ δυσέρωτι συνήντετο Νεῖλος ἀλήτης,
<nonn. d. 6.341> ὧν ὁ μὲν εὐκάρποιο δι' αὔλακος ἤθελεν ἕρπειν
<nonn. d. 6.342> τέρπων ἰκμαλέοισι φιλήμασι διψάδα νύμφην,
<nonn. d. 6.343> ὅς δὲ παραΐξας προτέρην ὁδὸν ἠθάδος ἄγρης
<nonn. d. 6.344> ἀχνύμενος πεφόρητο: συνερπύζοντα δὲ λεύσσων
<nonn. d. 6.345> Πύραμον ἱμερόεντα τόσην ἀνενείκατο φωνήν:
<nonn. d. 6.346> “Νεῖλε, τί κεν ῥέξαιμι καλυπτομένης ̓Αρεθούσης;
<nonn. d. 6.347> Πύραμε, τί σπεύδεις; τίνι κάλλιπες ἠθάδα Θίσβην;
<nonn. d. 6.348> ὄλβιος Εὐφρήτης, ὅτι μὴ λάχε κέντρον ̓Ερώτων.
<nonn. d. 6.349> ζῆλον ἔχω καὶ δεῖμα μεμιγμένον: ὑδατόεις γὰρ
<nonn. d. 6.350> ἱμερτῇ παρίαυε τάχα Κρονίδης ̓Αρεθούσῃ:
<nonn. d. 6.351> δείδια, μὴ προχοῇσι τεὴν νυμφεύσατο Θίσβην.
<nonn. d. 6.352> Πύραμος, ̓Αλφειοῖο παραίφασις, ἡμέας ἄμφω
<nonn. d. 6.353> οὐ Διὸς ὄμβρος ὄρινεν, ὅσον βέλος ἀφρογενείης.
<nonn. d. 6.354> ἕσπεό μοι φιλέοντι, Συρηκοσίης δ' ̓Αρεθούσης
<nonn. d. 6.355> ἴχνια μαστεύσω, σὺ δέ, Πύραμε, δίζεο Θίσβην.
<nonn. d. 6.356> ἀλλ' ἐρέεις, ὅτι γαῖα τινάσσεται, ὅττι χαλέπτει
<nonn. d. 6.357> οὐρανός, ὅττι θάλασσα βιάζεται, ὅττι καὶ αὐτὸς
<nonn. d. 6.358> ἄπλοος ἀφριόωντι ῥόῳ κυμαίνεται αἰθήρ:
<nonn. d. 6.359> οὐκ ἀλέγω νιφετοῖο μεμηνότος. ἆ μέγα θαῦμα:
<nonn. d. 6.360> αἰθομένην Διὸς ὄμβρος ὅλην χθόνα καὶ φλόγα πόντου
<nonn. d. 6.361> καὶ ποταμοὺς ἐκάθηρεν, ἀπ' ̓Αλφειοῖο δὲ μούνου
<nonn. d. 6.362> οὐτιδανὸν Παφίης οὐκ ἔσβεσεν ἁπτόμενον πῦρ.
<nonn. d. 6.363> ἔμπης, εἰ κλονέει με τόσος ῥόος, εἰ πυρὶ κάμνω,
<nonn. d. 6.364> βαιὸν ἐμῆς ὀδύνης πέλε φάρμακον, ὅττι καὶ αὐτὸς
<nonn. d. 6.365> πλάζεται ἁβρὸς ̓́Αδωνις ἀνιάζων ̓Αφροδίτην.”
<nonn. d. 6.366> οὔ πω μῦθος ἔληγε, φόβος δ' ἐβιήσατο φωνήν.
<nonn. d. 6.367> καὶ τότε Δευκαλίων περόων ὑψούμενον ὕδωρ
<nonn. d. 6.368> ναυτίλος ἦν ἀκίχητος, ἔχων πλόον ἠεροφοίτην,
<nonn. d. 6.369> καὶ στόλος αὐτοκέλευθος ἄτερ ποδός, ἄμμορος ὅρμου,
<nonn. d. 6.370> λάρνακος αὐτοπόροιο κατέγραφε δύσνιφον ὕδωρ.
<nonn. d. 6.371> καί νύ κε κόσμος ἄκοσμος ἐγίνετο, καί νύ κεν ἀνδρῶν
<nonn. d. 6.372> ἄσπορον ἁρμονίην ἀνελύσατο πάντροφος Αἰών:
<nonn. d. 6.373> ἀλλὰ Διὸς ζαθέοις ὑπό νεύμασι κυανοχαίτης
<nonn. d. 6.374> Θεσσαλικοῦ σκοπέλοιο μεσόμφαλον ἄκρον ὀρύξας
<nonn. d. 6.375> γειοτόμῳ τριόδοντι διέσχισε, καὶ διὰ μέσσου
<nonn. d. 6.376> ῥηγνυμένου πρηῶνος ἐχάζετο μάρμαρον ὕδωρ:
<nonn. d. 6.377> καὶ χύσιν ὑψικέλευθον ἀπωσαμένη νιφετοῖο
<nonn. d. 6.378> γαῖα φάνη παλίνορσος: ἐλαυνομένων δὲ ῥεέθρων
<nonn. d. 6.379> εἰς βυθίους κευθμῶνας ἐγυμνώθησαν ἐρίπναι.
<nonn. d. 6.380> καὶ χθονὸς ὑγρὰ μέτωπα χέων πολυδίψιον αἴγλην
<nonn. d. 6.381> ἠέλιος ξήραινε: παχυνομένων δὲ ῥοάων
<nonn. d. 6.382> θερμοτέραις ἀκτῖσιν ἐχερσώθη πάλιν ἰλὺς
<nonn. d. 6.383> οἷα πάρος. βροτέῃ δὲ τετυγμένα μείζονι τέχνῃ
<nonn. d. 6.384> ἄστεα λαϊνέοισιν ἐνεστήρικτο θεμέθλοις,
<nonn. d. 6.385> δωμήθη δὲ μέλαθρα, νεοκτίστων δὲ πολήων
<nonn. d. 6.386> ἀρτιγόνοις μερόπεσσιν ἐρυμνώθησαν ἀγυιαί.
<nonn. d. 6.387> καὶ φύσις ἂψ ἐγέλασσε: συνιπταμένων δὲ θυέλλαις
<nonn. d. 6.388> ὀρνίθων πτερύγεσσιν ἐρετμώθη πάλιν ἀήρ.
<nonn. d. 7.1> ἤδη δ' ἀενάοιο βίου παλιναυξέι καρπῷ
<nonn. d. 7.2> ἄρσενα θηλυτέρῃ γόνιμον σπόρον αὔλακι μίξας
<nonn. d. 7.3> ἄσπορον ἤροσε κόσμον ̓́Ερως, φιλότητος ἀροτρεύς:
<nonn. d. 7.4> καὶ φύσις ἐρρίζωτο, τιθηνήτειρα γενέθλης,
<nonn. d. 7.5> καὶ χθονὶ πῦρ κεράσασα καὶ ἠέρι σύμπλοκον ὕδωρ
<nonn. d. 7.6> ἀνδρομέην μόρφωσε γονὴν τετράζυγι δεσμῷ.
<nonn. d. 7.7> ἀλλὰ βίον μερόπων ἑτερότροπος εἶχεν ἀνίη
<nonn. d. 7.8> ἀρχόμενον καμάτοιο καὶ οὐ λήγοντα μερίμνης.
<nonn. d. 7.9> καὶ Διὶ παμμεδέοντι δυηπαθέων γένος ἀνδρῶν
<nonn. d. 7.10> ἄμμορον εὐφροσύνης ἐπεδείκνυε σύντροφος Αἰών:
<nonn. d. 7.11> οὔ πω γὰρ τοκετοῖο λεχώια νήματα λύσας
<nonn. d. 7.12> Βάκχον ἀνηκόντιζε πατὴρ ἐγκύμονι μηρῷ,
<nonn. d. 7.13> ἀνδρομέης ἄμπαυμα μεληδόνος: οὐ τότε λοιβὴ
<nonn. d. 7.14> ἠερίους ἐμέθυσσε πόρους εὐώδεϊ καπνῷ
<nonn. d. 7.15> οἰνοβαφής, στεφάνους δὲ θεῶν λειμωνίδι ποίῃ
<nonn. d. 7.16> θυγατέρες λυκάβαντος ἀτερπέες ἔπλεκον ̔͂Ωραι:
<nonn. d. 7.17> οἴνου γὰρ χρέος ἦεν: ἀβακχεύτου δὲ χορείης
<nonn. d. 7.18> ἡμιτελὴς ἀνόνητος ἔην χάρις: ἀγρομένων γὰρ
<nonn. d. 7.19> ὄμματα μοῦνον ἔθελγεν, ὅτε στροφάδεσσιν ἐρωαῖς
<nonn. d. 7.20> ὀρχηστὴρ πολύκυκλος ἑλίσσετο λαίλαπι ταρσῶν,
<nonn. d. 7.21> νεύματα μῦθον ἔχων, παλάμην στόμα, δάκτυλα φωνήν.
<nonn. d. 7.22> ἀλλὰ Διὸς πετάσας ἐπὶ γούνασι λευκάδα χαίτην
<nonn. d. 7.23> αἰὼν ποικιλόμορφος, ἔχων κληῖδα γενέθλης,
<nonn. d. 7.24> ἱκεσίης ὀρέγεν κεχαλασμένον ὁλκὸν ὑπήνης,
<nonn. d. 7.25> εἶχε λιτάς: δαπέδῳ δὲ καθελκομένοιο καρήνου
<nonn. d. 7.26> ἐκταδίην ἔθλιψε ῥάχιν κυρτούμενος αὐχήν:
<nonn. d. 7.27> καὶ ποδὸς ὀκλάζοντος ἀτέρμονα χεῖρα τιταίνων
<nonn. d. 7.28> ἀενάου βιότοιο γέρων ἐφθέγξατο ποιμήν:
<nonn. d. 7.29> “Ζεῦ ἄνα, καὶ σὺ δόκευε κατηφέος ἄλγεα κόσμου.
<nonn. d. 7.30> οὐχ ὁράᾳς, ὅτι γαῖαν ὅλην οἴστρησεν ̓Ενυὼ
<nonn. d. 7.31> ὥριον ἀμώουσα ταχυφθιμένης στάχυν ἥβης;
<nonn. d. 7.32> οὔ πω λείψανα κεῖνα παρήλυθεν, ἐξ ὅτε φωτῶν
<nonn. d. 7.33> ἔκλυσας ἔθνεα πάντα, καί ἠερίου ῥόος ὄμβρου
<nonn. d. 7.34> ἠέρα κυμαίνων ἐπεπάφλασε γείτονι Μήνῃ.
<nonn. d. 7.35> χαιρέτω ὠκυμόρων μερόπων βίος, ὧν ἐπὶ πότμῳ
<nonn. d. 7.36> οὐρανίους οἴηκας ἀναίνομαι οὐκέτι κόσμου
<nonn. d. 7.37> πεῖσμα κυβερνήσω: μακάρων δέ τις ἄλλος ἀρείων
<nonn. d. 7.38> πηδάλιον βιότοιο παλιννόστοιο δεχέσθω:
<nonn. d. 7.39> ἄλλος ἐμῶν ἐτέων ἐχέτω δρόμον: αἰνοπαθὲς γὰρ
<nonn. d. 7.40> οἰκτείρων ἐμόγησα πολυτλήτων γένος ἀνδρῶν.
<nonn. d. 7.41> ἄρκιον οὐ πέλε γῆρας, ὅ περ νεότητα μαραίνει
<nonn. d. 7.42> καὶ βραδὺν ἄνδρα τίθησι κάτω νεύοντι καρήνῳ,
<nonn. d. 7.43> κυφός ὅτε τρομερῇσι περισσοπόδεσσι πορείαις
<nonn. d. 7.44> γηροκόμῳ βαρύγουνος ἐρείδεται ἠθάδι βάκτρῳ:
<nonn. d. 7.45> ἄρκιος οὐ πέλε πότμος, ὃς ἔκρυφε πολλάκι Λήθῃ
<nonn. d. 7.46> νυμφίον ἀρτιχόρευτον ὁμόστολον ἥλικι νύμφῃ,
<nonn. d. 7.47> συζυγίης ἀλύτοιο φερέσβια πείσματα λύσας.
<nonn. d. 7.48> οἶδα μέν, ὡς ἐρόεις πέλεται γάμος, ἧχι λιγαίνει
<nonn. d. 7.49> Πανιάδος σύριγγος ὁμόθροος αὐλὸς ̓Αθήνης:
<nonn. d. 7.50> ἔμπης, ποῖον ὄνειαρ, ὅτε ζυγίῳ παρὰ παστῷ
<nonn. d. 7.51> ἑπτατόνου φόρμιγγος ἀράσσεται ὄρθιος ἠχώ;
<nonn. d. 7.52> πηκτίδες οὐ λύουσι μεληδόνας: ἀλλὰ καὶ αὐτὸς
<nonn. d. 7.53> νυμφιδίην ἀχόρευτος ̓́Ερως ἀπεσείσατο πεύκην
<nonn. d. 7.54> τερπωλῆς χατέοντας ὀπιπεύων ὑμεναίους.
<nonn. d. 7.55> ἀλλὰ πολυκμήτων μερόπων ἐπίληθον ἀνίης
<nonn. d. 7.56> φάρμακον ἐρρίζωτο βιοσσόον: οὐράνιον γὰρ
<nonn. d. 7.57> οὐκ ὄφελέν ποτε κεῖνο πίθου κρήδεμνον ἀνοῖξαι
<nonn. d. 7.58> ἀνδράσι Πανδώρη γλυκερὸν κακόν. ἀλλὰ καὶ αὐτὸς
<nonn. d. 7.59> ἀνδρομέης κακότητος ἐπαίτιός ἐστι Προμηθεύς,
<nonn. d. 7.60> ὃς μογερῶν μερόπων ἐπικήδεται: ἀρχεκάκου γὰρ
<nonn. d. 7.61> ἀντὶ πυρὸς γλυκὺ νέκταρ, ὅ περ μακάρων φρένα τέρπει,
<nonn. d. 7.62> κλέψαι μᾶλλον ὄφελλε καὶ ἀνδράσι δῶρον ὀπάσσαι,
<nonn. d. 7.63> ὄφρα τεῷ σκεδάσειε ποτῷ μελεδήματα κόσμου.
<nonn. d. 7.64> ἀλλὰ λιπὼν βιότοιο πολυφλοίσβοιο μερίμνας
<nonn. d. 7.65> σὰς τελετὰς σκοπίαζε κατηφέας: ἦ ῥά σε θέλγει
<nonn. d. 7.66> ἀσπόνδων θυέων ἀνεμώλιος ἀτμὸς ἀλήτης;”
<nonn. d. 7.67> ὣς φαμένοιο γέροντος ἐπὶ χρόνον ἔμφρονι σιγῇ
<nonn. d. 7.68> μῆτιν ἑὴν ἐλέλιζεν ἀτέρμονα μητίετα Ζεύς:
<nonn. d. 7.69> καὶ φρενὸς ἡνία λῦσεν: ἐπασσυτέρῃσι δὲ βουλαῖς
<nonn. d. 7.70> ἐγκεφάλου γονόεντος ἐδινεύοντο μενοιναί.
<nonn. d. 7.71> καὶ Κρονίδης Αἰῶνι θεηγόρον ἴαχε φωνὴν
<nonn. d. 7.72> ἄξονος ὀμφήεντος ὑπέρτερα θέσφατα φαίνων:
<nonn. d. 7.73> “̓͂Ω πάτερ, ἀενάων ἐτέων αὐτόσπορε ποιμήν,
<nonn. d. 7.74> μὴ νεμέσα: βροτέη γὰρ ἀώριος οὔ ποτε λήγει
<nonn. d. 7.75> πληθομένη μινύθουσα φύσις, μίμημα σελήνης.
<nonn. d. 7.76> νέκταρ ἔα μακάρεσσι, καὶ ἀνδράσιν ἄλκαρ ἀνίης
<nonn. d. 7.77> αὐτοχύτῳ γλυκὺν οἶνον ἐοικότα νέκταρι δώσω:
<nonn. d. 7.78> ἄλλο ποτὸν μερόπεσσιν ἐφάρμενον: ἀρχέγονος δὲ
<nonn. d. 7.79> ἄχνυται εἰσέτι κόσμος, ἕως ἕνα παῖδα λοχεύσω.
<nonn. d. 7.80> τίκτω ἐγὼ γενέτης, καὶ τλήσομαι ἄρσενι μηρῷ
<nonn. d. 7.81> θηλυτέρας ὠδῖνας, ὅπως ὠδῖνα σαώσω.
<nonn. d. 7.82> χθιζὰ μὲν εὐρυάλωος ἐμῆς ὑπὸ νεύματι Δηοῦς
<nonn. d. 7.83> γαῖα χαρασσομένη σταχύων μνηστῆρι σιδήρῳ
<nonn. d. 7.84> ξηρὸν ἀμαλλοτόκοιο λοχεύσατο καρπὸν ἀρούρης.
<nonn. d. 7.85> ἤδη δ' ἀγλαόδωρος ἐμὸς πάις ἐν χθονὶ πήξει
<nonn. d. 7.86> ὑγρὸν ἀκεσσιπόνοιο θυώδεα καρπὸν ὀπώρης,
<nonn. d. 7.87> νηπενθὴς Διόνυσος, ἀπενθέα βότρυν ἀέξων,
<nonn. d. 7.88> ἀντίπαλος Δήμητρι: καὶ αἰνήσεις με δοκεύων
<nonn. d. 7.89> ἄμπελον οἰνοτόκοισιν ἐρευθιόωσαν ἐέρσαις
<nonn. d. 7.90> εὐφροσύνης κήρυκα, καὶ ἀγρονόμους παρὰ ληνῷ
<nonn. d. 7.91> ποσσὶ βαρυνομένοισιν ἐπιθλίβοντας ὀπώρην,
<nonn. d. 7.92> Βασσαρίδων τε φάλαγγα φιλεύιον ὑψόθεν ὤμων
<nonn. d. 7.93> ἄπλοκον αἰθύσσουσαν ἐς ἠέρα λυσσάδα χαίτην:
<nonn. d. 7.94> καὶ φρένα βακχεύσαντες ἀμοιβαίοισι κυπέλλοις
<nonn. d. 7.95> πάντες ἀνευάξουσιν ἐπ' εὐκελάδοιο τραπέζης
<nonn. d. 7.96> ἀνδρομέης Διόνυσον ἀλεξητῆρα γενέθλης:
<nonn. d. 7.97> τοῦτον ἀεθλεύσαντα μετὰ χθόνα σύνδρομον ἄστρων,
<nonn. d. 7.98> γηγενέων μετὰ δῆριν, ὁμοῦ μετὰ φύλοπιν ̓Ινδῶν
<nonn. d. 7.99> Ζηνὶ συναστράπτοντα δεδέξεται αἰόλος αἰθήρ.
<nonn. d. 7.100> καὶ θεὸς ἡμερίδων ἐπικείμενον οἴνοπι κισσῷ
<nonn. d. 7.101> ὡς στέφος ἑρπηστῆρα περὶ πλοκάμοισιν ἑλίξας...
<nonn. d. 7.102> σῆμα νέης θεότητος ἔχων ὀφιώδεα μίτρην:
<nonn. d. 7.103> καὶ μακάρων ὁμότιμος ἐπώνυμος ἀνδράσιν ἔσται
<nonn. d. 7.104> ἀμπελόεις Διόνυσος, ἅτε χρυσόρραπις ̔Ερμῆς,
<nonn. d. 7.105> χάλκεος ὥς περ ̓́Αρης, ἑκατηβόλος ὥς περ ̓Απόλλων.”
<nonn. d. 7.106> εἶπε πατήρ: Μοῖραι δὲ συνῄνεον: ἀμφὶ δὲ μύθῳ
<nonn. d. 7.107> ἐσσομένων κήρυκες ἐπέπταρον εὔποδες ̔͂Ωραι.
<nonn. d. 7.108> καὶ τὰ μὲν ὣς εἰπόντε διέτμαγεν, ὃς μὲν ἱκάνων
<nonn. d. 7.109> οἶκον ἐς ̔Αρμονίης, ὁ δὲ ποικίλον εἰς δόμον ̔́Ηρης.
<nonn. d. 7.110> καὶ σοφὸς αὐτοδίδακτος ̓́Ερως αἰῶνα νομεύων
<nonn. d. 7.111> πρωτογόνου Χάεος ζοφεροὺς πυλεῶνας ἀράξας
<nonn. d. 7.112> ἰοδόκην ἐκόμισσε θεήλατον, ᾗ ἔνι μούνῃ
<nonn. d. 7.113> εἰς πόθον ἀλλοπρόσαλλον ἐπιχθονίων ὑμεναίων
<nonn. d. 7.114> Ζηνὶ πυριτρεφέες πεφυλαγμένοι ἦσαν ὀιστοὶ
<nonn. d. 7.115> δώδεκα, καὶ χρύσειον ἔπος μετρηδὸν ἑκάστῳ
<nonn. d. 7.116> ἔγραφεν εἰς μέσα νῶτα ποθοβλήτοιο φαρέτρης:
<nonn. d. 7.117> “πρῶτος ἄγει Κρονίωνα βοώπιδος εἰς λέχος ̓Ιοῦς”:
<nonn. d. 7.118> “δεύτερος Εὐρώπην μνηστεύεται ἅρπαγι ταύρῳ”:
<nonn. d. 7.119> “Πλουτοῦς εἰς ὑμέναιον ἄγει τρίτος ἀρχὸν ̓Ολύμπου”:
<nonn. d. 7.120> “τέτρατος εἰς Δανάην καλέει χρύσειον ἀκοίτην”:
<nonn. d. 7.121> “πέμπτος ἐπεντύνει Σεμέλῃ φλογεροὺς ὑμεναίους”:
<nonn. d. 7.122> “αἰετὸν Αἰγίνῃ πρόμον αἰθέρος ἕκτος ὀπάζει”:
<nonn. d. 7.123> “ἕβδομος ̓Αντιόπην Σατύρῳ δολόεντι συνάπτει”:
<nonn. d. 7.124> “ὄγδοος ἔμφρονα κύκνον ἄγει γυμνόχροϊ Λήδῃ”:
<nonn. d. 7.125> “εἴνατος ἵππια λέκτρα φέρει Περραιβίδι Δίῃ”:
<nonn. d. 7.126> “θέλγεται ̓Αλκμήνης δεκάτῳ τρισέληνος ἀκοίτης”:
<nonn. d. 7.127> “ἑνδέκατος μεθέπει νυμφεύματα Λαοδαμείης”:
<nonn. d. 7.128> “δωδέκατος τρισέλικτον ̓Ολυμπιάδος πόσιν ἕλκει.”
<nonn. d. 7.129> ἀλλ' ὅτε πάντας ὄπωπεν ̓́Ερως στοιχηδὸν ἀφάσσων,
<nonn. d. 7.130> ἄλλους μὲν μεθέηκε πυριγλώχινας ὀιστούς,
<nonn. d. 7.131> χειρὶ δὲ πέμπτον ἄειρε καὶ ἥρμοσεν αἴθοπι νευρῇ
<nonn. d. 7.132> κισσὸν ἐπὶ γλωχῖνι βαλὼν πτερόεντος ὀιστοῦ,
<nonn. d. 7.133> δαίμονος ἀμπελόεντος ἵνα στέφος ἅρμενον εἴη,
<nonn. d. 7.134> νεκταρέου κρητῆρος ὅλον βέλος ἰκμάδι βάψας,
<nonn. d. 7.135> νεκταρέην ἵνα Βάκχος ἀεξήσειεν ὀπώρην.
<nonn. d. 7.136> ὄφρα μὲν εἰς Διὸς οἶκον ̓́Ερως κουφίζετο παλμῷ,
<nonn. d. 7.137> τόφρα δὲ καὶ Σεμέλη ῥοδοειδέι σύνδρομος ὄρθρῳ
<nonn. d. 7.138> ἀργυρέης ἐτίταινε δι' ἄστεος ἦχον ἱμάσθλης
<nonn. d. 7.139> ἡμιόνους ἐλάουσα, καὶ ὄρθιος ἄκρα κονίης
<nonn. d. 7.140> λεπτὸς ἐυκνήμιδος ἐπέγραφεν ὁλκὸς ἀπήνης:
<nonn. d. 7.141> ὄμμασι γὰρ Ληθαῖον ἀμεργομένη πτερὸν ̔́Υπνου
<nonn. d. 7.142> ἀντιτύπῳ πόμπευεν ἀλήμονα θυμὸν ὀνείρῳ
<nonn. d. 7.143> θέσφατα ποικίλλοντι, καὶ ἀρτιγόνοισι κορύμβοις
<nonn. d. 7.144> ἔλπετο καλλιπέτηλον ἰδεῖν φυτὸν ἔνδοθι κήπου
<nonn. d. 7.145> ἔγχλοον, οἰδαλέῳ βεβαρημένον ὄμφακι καρπῷ,
<nonn. d. 7.146> νιφόμενον Κρονίωνος ἀεξιφύτοισιν ἐέρσαις:
<nonn. d. 7.147> ἐξαπίνης δὲ πεσοῦσα δι' αἰθέρος οὐρανίη φλὸξ
<nonn. d. 7.148> δένδρον ὅλον πρήνιξεν, ἑοῦ δ' οὐχ ἥπτετο καρποῦ:
<nonn. d. 7.149> ἀλλά μιν ἁρπόξας τανυσίπτερος ὄρνις ἀλήτης
<nonn. d. 7.150> ἡμιτελῆ χατέοντα τελεσσιγόνοιο λοχείης
<nonn. d. 7.151> ὤρεγε μὲν Κρονίωνι: πατὴρ δέ μιν ἡδέι κόλπῳ
<nonn. d. 7.152> δέκτο λαβών, μηρῷ δὲ συνέρραφεν: ἀντὶ δὲ καρποῦ
<nonn. d. 7.153> ταυροφυὴς κερόεντι τύπῳ μορφούμενος ἀνὴρ
<nonn. d. 7.154> αὐτοτελὴς βλάστησεν ὑπὲρ βουβῶνα τοκῆος:
<nonn. d. 7.155> καὶ Σεμέλη φυτὸν ἦεν, ὑπερφρίσσουσα δὲ κούρη
<nonn. d. 7.156> ἐκ λεχέων ἀνέπαλτο καὶ ἐπτοίησε τοκῆα
<nonn. d. 7.157> εὐπετάλων ἐνέπουσα σελασφόρον ἀτμὸν ἀνείρων.
<nonn. d. 7.158> καὶ Σεμέλης δεδόνητο φυτόν πυρίκαυτον ἀκούων
<nonn. d. 7.159> Κάδμος ἄναξ: καλέσας δὲ θεηγόρον υἷα Χαρικλοῦς
<nonn. d. 7.160> πρώιος αἰθαλόεντας ἐπέφραδε παιδὸς ὀνείρους.
<nonn. d. 7.161> καὶ τότε Τειρεσίαο δεδεγμένος ἔνθεον ὀμφὴν
<nonn. d. 7.162> παῖδα πατὴρ προέηκεν ἐς ἠθάδα νηὸν ̓Αθήνης
<nonn. d. 7.163> Ζηνὶ θυηπολέουσαν ἀκοντιστῆρι κεραυνοῦ
<nonn. d. 7.164> ταῦρον ὁμοκραίροιο φυῆς ἴνδαλμα Λυαίου,
<nonn. d. 7.165> καὶ τράγον ἐσσομένης σταφυλητόμον ἐχθρὸν ὀπώρης.
<nonn. d. 7.166> ἔνθεν ἔβη πρὸ πόληος, ὅπως Διὶ βωμὸν ἀνάψῃ,
<nonn. d. 7.167> ἀστεροπῆς μεδέοντι: παρισταμένη δὲ θυηλαῖς
<nonn. d. 7.168> αἵματι κόλπον ἔδευσε, φόνῳ δ' ἐρραίνετο κούρη:
<nonn. d. 7.169> καὶ πλοκάμους ἐδίηναν ἀφειδέες αἵματος ὁλκοί,
<nonn. d. 7.170> καὶ βοέαις λιβάδεσσιν ἐπορφύροντο χιτῶνες:
<nonn. d. 7.171> καὶ δρόμον ἰθύνουσα βαθυσχοίνῳ παρὰ ποίῃ
<nonn. d. 7.172> γείτονος ̓Ασωποῖο μετέστιχε πάτριον ὕδωρ
<nonn. d. 7.173> παρθένος αἰολόπεπλος, ἵνα σμήξειε ῥεέθροις
<nonn. d. 7.174> στικτὰ πολυρραθάμιγγι δεδευμένα φάρεα λύθρῳ.
<nonn. d. 7.180> καὶ Σεμέλην ὁρόωσα παρ' ̓Ασωποῖο ῥεέθροις
<nonn. d. 7.181> λουομένην ἐγέλασσεν ἐν ἠέρι φοιτὰς ̓Ερινὺς
<nonn. d. 7.182> μνησαμένη Κρονίωνος, ὅτι ξυνήονι πότμῳ
<nonn. d. 7.183> ἀμφοτέρους ἤμελλε βαλεῖν φλογόεντι κεραυνῷ.
<nonn. d. 7.184> κεῖθι δέμας φαίδρυνε, σὺν ἀμφιπόλοισι δὲ γυμνὴ
<nonn. d. 7.185> χεῖρας ἐρετμώσασα δι' ὕδατος ἔτρεχε κούρη:
<nonn. d. 7.186> καὶ κεφαλὴν ἀδίαντον ἐκούφισεν ἴδμονι τέχνῃ
<nonn. d. 7.187> ὕψι τιταινομένην ὑπὲρ οἴδματος, ἄχρι κομάων
<nonn. d. 7.188> ὑγροβαφής, καὶ στέρνον ἐπιστορέσασα ῥεέθρῳ
<nonn. d. 7.189> ποσσὶν ἀμοιβαίοισιν ὀπίστερον ὤθεεν ὕδωρ.
<nonn. d. 7.175> καὶ φόρον ἄλλον ἔδεκτο, καὶ ὑψόθι γείτονος ὄχθης
<nonn. d. 7.176> ἠῴην παρὰ πέζαν ἀλεξικάκου Διονύσου
<nonn. d. 7.177> εἰς ῥόον, εἰς ἀνέμους ἀπεσείσατο τάρβος ὀνείων.
<nonn. d. 7.178> οὐκ ἀθεεὶ δὲ ῥέεθρα μετήιεν, ἀλλά ἑ κείνου
<nonn. d. 7.179> εἰς προχοὰς ποταμοῖο προμάντιες ἤγαγον ̔͂Ωραι
<nonn. d. 7.190> οὐδὲ Διὸς λάθεν ὄμμα πανόψιον: ἀμφὶ δὲ κούρῃ
<nonn. d. 7.191> ὑψιφανὴς ἐλέλιζεν ἀτέρμονα κύκλον ὀπωπῆς.
<nonn. d. 7.192> καὶ βιοτῆς ἐπίκουρον ἐν ἠέρι τόξον ἀνέλκων
<nonn. d. 7.193> πατρὸς ὀπιπευτῆρος ̓́Ερως ἀντώπιος ἔστη,
<nonn. d. 7.194> τοξευτὴρ ἀκίχητος: ἐπ' ἀνθοκόμῳ δὲ βελέμνῳ
<nonn. d. 7.195> νευρὴ μὲν σελάγιζεν, ὀπισθοτόνοιο δὲ τόξου
<nonn. d. 7.196> ἑλκομένου ῥοίζησε σοφὸν βέλος Εὔιον ἠχώ.
<nonn. d. 7.197> Ζεὺς δὲ πατὴρ σκοπὸς ἦεν ὁ τηλίκος: οὐτιδανῷ δὲ
<nonn. d. 7.198> αὐχένα κάμψεν ̓́Ερωτι: καὶ εἴκελος ἀστέρος ὁλκῷ
<nonn. d. 7.199> συριγμῷ γαμίῳ δεδονημένος ἰὸς ̓Ερώτων
<nonn. d. 7.200> εἰς κραδίην Διὸς ἦλθε παράτροπος ἔμφρονι παλμῷ,
<nonn. d. 7.201> ἀκροτάταις γλυφίδεσσιν ἐπιγράψας πτύχα μηροῦ,
<nonn. d. 7.202> ἐσσομένου τοκετοῖο προάγγελος. ἔνθα Κρονίων
<nonn. d. 7.203> ἄστατον ὄμμα φέρων γαίης ὀχετηγὸν ἀνάγκης
<nonn. d. 7.204> παρθενικῆς ἐς ἔρωτα πόθου μαστίζετο κεστῷ:
<nonn. d. 7.205> καὶ Σεμέλην ὁρόων ἀνεπάλλετο, μὴ σχεδὸν ὄχθης
<nonn. d. 7.206> Εὐρώπην ἐνόησε τὸ δεύτερον: ἐν κραδίῃ δὲ
<nonn. d. 7.207> κάμνε πάλιν Φοίνικα φέρων πόθον: ἀγλαΐης γὰρ
<nonn. d. 7.208> τῆς αὐτῆς τύπον εἶχεν, ἀεὶ δέ οἱ ἀμφὶ προσώπῳ
<nonn. d. 7.209> πατροκασιγνήτης ἀμαρύσσετο σύγγονος αἴγλη.
<nonn. d. 7.210> Ζεὺς δὲ πατὴρ δολόεσσαν ἑὴν ἠλλάξατο μορφήν,
<nonn. d. 7.211> καὶ Σεμέλης δι' ἔρωτα προώριος αἰετὸς ἔπτη
<nonn. d. 7.212> ὑψόθεν ̓Ασωποῖο, θυγατρογόνου ποταμοῖο,
<nonn. d. 7.213> Αἰγίνης ἅτε μάντις ἐυπτερύγων ὑμεναίων
<nonn. d. 7.214> ὀξυφαὲς μίμημα φέρων ὄρνιθος ὀπωπῆς:
<nonn. d. 7.215> αἰθέρα δὲ προλέλοιπε καὶ ἀγχιπόρου σχεδὸν ὄχθης
<nonn. d. 7.216> γυμνὸν ἐυπλοκάμοιο δέμας διεμέτρεε κούρης:
<nonn. d. 7.217> οὐ γὰρ ἰδεῖν μενέαινεν ἀπόπροθεν, ἀλλὰ δοκεύειν
<nonn. d. 7.218> ἀγχιφανὴς πάνλευκον ὅλον δέμας ἤθελε νύμφης,
<nonn. d. 7.219> ὅττι τόσον καὶ τοῖον ἀτέρμονα πάντοθι πέμπων
<nonn. d. 7.220> ὀφθαλμὸν περίμετρον, ὅλου θηήτορα κόσμου,
<nonn. d. 7.221> ἄρκιον οὐ δοκέεσκεν ἰδεῖν μίαν ἄζυγα κούρην.
<nonn. d. 7.222> καὶ ῥοδέοις μελέεσσιν ἐφοινίχθη μέλαν ὕδωρ,
<nonn. d. 7.223> καὶ ῥόος ἱμερόεις ποταμήιος ἔπλετο λειμὼν
<nonn. d. 7.224> ἀστράπτων Χαρίτεσσιν: ὀπιπεύουσα διὰ νύμφην
<nonn. d. 7.225> νηιὰς ἀκρήδεμνος ἀνήρυγε θαύματι φωνήν:
<nonn. d. 7.226> “Μὴ προτέρην μετὰ Κύπριν ἀμερσιγάμῳ Κρόνος ἅρπῃ
<nonn. d. 7.227> μήδεα πατρὸς ἔτεμνεν, ἕως πάλιν ἀφρὸς ἐχέφρων
<nonn. d. 7.228> εἰς τόκον αὐτοτέλεστον ἄγων μορφούμενον ὕδωρ
<nonn. d. 7.229> ὁπλοτέρην ὤδινε θαλασσαίην ̓Αφροδίτην;
<nonn. d. 7.230> μὴ ποταμὸς μετὰ πόντον ὁμοζήλοισι λοχείαις
<nonn. d. 7.231> κύματος αὐτογόνοιο λεχώιον ὁλκὸν ἑλίσσων
<nonn. d. 7.232> ἄλλην Κύπριν ἔτικτε, καὶ οὐχ ὑπόειξε θαλάσσῃ;
<nonn. d. 7.233> μὴ μία Μουσάων τις ἐμὸν πατρώιον ὕδωρ
<nonn. d. 7.234> γείτονος ἐξ ̔Ελικῶνος ἐδύσατο, καί τινι πηγῆς
<nonn. d. 7.235> Πηγασίδος προλέλοιπε μελισταγὲς ἵππιον ὕδωρ
<nonn. d. 7.236> ἢ ῥόον ̓Ολμειοῖο; τιταινομένην δὲ ῥεέθροις
<nonn. d. 7.237> παρθένον ἀργυρόπεζαν ἔσω ποταμοῖο δοκεύω:
<nonn. d. 7.238> πείθομαι, ὡς ἐθέλουσα μολεῖν ἐπὶ Λάτμιον εὐνὴν
<nonn. d. 7.239> εἰς λέχος ̓Ενδυμίωνος, ἀκοιμήτοιο νομῆος,
<nonn. d. 7.240> λούεται ̓Αονίῃσιν ἐνὶ προχοῇσι Σελήνη:
<nonn. d. 7.241> εἰ δὲ δέμας φαίδρυνε χάριν γλυκεροῖο νομῆος,
<nonn. d. 7.242> τί χρέος ̓Ασωποῖο μετὰ ῥόον ̓Ωκεανοῖο;
<nonn. d. 7.243> εἰ δὲ καὶ αἰθερίην μεθέπει χιονώδεα μορφήν,
<nonn. d. 7.244> μήνης ποῖον ἔχει σημήιον; ἀστομίων γὰρ
<nonn. d. 7.245> οὐρήων ζυγόδεσμα καὶ ἀργυρόκυκλος ἀπήνη
<nonn. d. 7.246> αἰγιαλῷ παρέασιν, ὑποζεῦξαι δὲ λεπάδνῳ
<nonn. d. 7.247> ἡμιόνους οὐκ οἶδε βοῶν ἐλάτειρα Σελήνη.
<nonn. d. 7.248> εἰ δέ τις οὐρανίη θεὸς ἤλυθε—παρθενικῆς γὰρ
<nonn. d. 7.249> γλαυκὰ γαληναίων βλεφάρων ἀμαρύγματα λεύσσω—,
<nonn. d. 7.250> καὶ τάχα Τειρεσίαο παλαιοτέρην μετὰ νείκην
<nonn. d. 7.251> λούσατο δέρμα βαλοῦσα πάλιν γλαυκῶπις ̓Αθήνη.
<nonn. d. 7.252> κούρη μὲν ῥοδόπηχυς ἔχει θεοειδέα μορφήν:
<nonn. d. 7.253> εἰ δέ μιν ἀγλαόφορτος ἐπιχθονίη τέκε γαστήρ,
<nonn. d. 7.254> αἰθερίων Κρονίωνος ἐπάξιος ἔπλετο λέκτρων.”
<nonn. d. 7.255> τοῖα μὲν ἐν ῥοθίοισιν ὑποβρυχίη φάτο φωνή
<nonn. d. 7.256> Ζεὺς δὲ πυριγλώχινι πόθου δεδονημένος οἴστρῳ
<nonn. d. 7.257> νηχομένης πάπταινε ῥοδόχροα δάκτυλα κούρης:
<nonn. d. 7.258> ἀσταθέος δ' ἐλέλιζεν ἀλήμονα κύκλον ὀπωπῆς,
<nonn. d. 7.259> πῇ μὲν ὀπιπεύων ῥοδέου σπινθῆρα προσώπου,
<nonn. d. 7.260> πῇ δὲ βοογλήνων βλεφάρων σέλας, ἄλλοτε χαίτην
<nonn. d. 7.261> πλαζομένην ἀνέμοισι, παρελκομένων δὲ κομάων
<nonn. d. 7.262> ἀσκεπέος σκοπίαζεν ἐλεύθερον αὐχένα κούρης:
<nonn. d. 7.263> στέρνα δὲ μᾶλλον ὄπωπε, κατὰ Κρονίδαο δὲ γυμνοὶ
<nonn. d. 7.264> μαζοὶ ἐθωρήχθησαν ἀκοντιστῆρες ̓Ερώτων:
<nonn. d. 7.265> καὶ χρόα πάντα δόκευεν: ἀθηήτοιο δὲ μούνου
<nonn. d. 7.266> ὄμμασιν αἰδομένοισι παρήλυθεν ὄργια κόλπου.
<nonn. d. 7.267> καὶ Διὸς αἰθερίοιο νόος μετανάστιος ἕρπων
<nonn. d. 7.268> νηχομένῃ Σεμέλῃ συνενήχετο: θελγομένῳ δὲ
<nonn. d. 7.269> ἡδυμανῆ σπινθῆρα δεδεγμένος ἠθάδι θυμῷ
<nonn. d. 7.270> παιδὶ πατὴρ ὑπόειξεν: ἀκιδνοτάτῳ δὲ βελέμνῳ
<nonn. d. 7.271> βαιὸς ̓́Ερως ἔφλεξεν ὀιστευτῆρα κεραυνοῦ:
<nonn. d. 7.272> οὐδὲ χύσις νιφετοῖο, καὶ οὐ φλογόεντι φορῆι
<nonn. d. 7.273> ἀστεροπὴ χραίσμησεν, ἐνικήθη δὲ καὶ αὐτὴ
<nonn. d. 7.274> ἀπτολέμου Παφίης ὀλίγῳ πυρὶ τοσσατίη φλὸξ
<nonn. d. 7.275> οὐρανίη: καὶ βαιὸς ̓́Ερως λασιότριχι ῥινῷ,
<nonn. d. 7.276> αἰγίδι κεστὸς ἔριζεν, ἐρωτοτόκῳ δὲ φαρέτρῃ
<nonn. d. 7.277> βρονταίης βαρύδουπος ἐδουλώθη κτύπος ἠχοῦς.
<nonn. d. 7.278> καὶ Σεμέλης δεδόνητο πόθου φρενοθελγέι κέντρῳ
<nonn. d. 7.279> θάμβος ἔχων: φιλίῳ γὰρ ἔρως πέλε θαύματι γείτων.
<nonn. d. 7.280> καὶ μόγις εἰς πόλον ἦλθε δολοπλόκος ὑψιμέδων Ζεὺς
<nonn. d. 7.281> ἔνθεον ἀμφιέπων παλινάγρετον εἶδος ὀπωπῆς.
<nonn. d. 7.282> καὶ νυχίης ἐθέλων Σεμέλης ἐπιβήμεναι εὐνῆς
<nonn. d. 7.283> εἰς δύσιν ὄμμα τίταινε, πότε γλυκὺς ̔́Εσπερος ἔλθῃ:
<nonn. d. 7.284> καὶ δολιχὴν Φαέθοντος ἐμέμφετο δείελον ὥρην,
<nonn. d. 7.285> καὶ φιλίοις στομάτεσσι δυσίμερον ἴαχε φωνήν:
<nonn. d. 7.286> “ ̓́Εννεπε, Νὺξ χρονίη, φθονερὴ πότε δύεται ̓Ηώς;
<nonn. d. 7.287> ἀλλὰ σὺ δαλὸν ἄειρε Διὸς προκέλευθον ̓Ερώτων,
<nonn. d. 7.288> λαμπάδα νυκτιπόλοιο προθεσπίζουσα Λυαίου
<nonn. d. 7.289> ζηλήμων Φαέθων με βιάζεται: ἦ ῥα καὶ αὐτὸς
<nonn. d. 7.290> ἱμείρει Σεμέλης καὶ ἐμοὶ ποθέοντι μεγαίρει;
<nonn. d. 7.291> ἠέλιε, κλονέεις με καὶ εἰ μάθες οἶστρον ̓Ερώτων:
<nonn. d. 7.292> φειδομένῃ μάστιγι πόθεν βραδὺν ἵππον ἱμάσσεις;
<nonn. d. 7.293> οἶδα καὶ ὀξυτάτην ἑτέρην δύσιν: ἢν ἐθελήσω,
<nonn. d. 7.294> καὶ σὲ καὶ ἠριγένειαν ἐμοῖς νεφέεσσι καλύψω,
<nonn. d. 7.295> καὶ σέο κευθομένοιο φανήσεται ἠματίη Νὺξ
<nonn. d. 7.296> Ζηνὸς ἐπειγομένοιο γαμοστόλος, ὄφρα φαείνῃ
<nonn. d. 7.297> ἄστρα μεσημβρίζοντα, καὶ ἠθάδα πομπὸν ̓Ερώτων
<nonn. d. 7.298> ἕσπερον ἀντέλλοντα καὶ οὐ δύνοντα τελέσσω.
<nonn. d. 7.299> ἀλλὰ τεὸν προκέλευθον ̔Εωσφόρον εἰς δύσιν ἕλκων
<nonn. d. 7.300> σοὶ καὶ ἐμοὶ ποθέοντι χαρίζεο, παννύχιος δὲ
<nonn. d. 7.301> σῆς Κλυμένης ἀπόναιο, καὶ εἰς Σεμέλην ταχὺς ἔλθω.
<nonn. d. 7.302> ζεῦξον ἐμοὶ τεὸν ἅρμα, φαεσφόρε καὶ σὺ Σελήνη,
<nonn. d. 7.303> μαρμαρυγὴν πέμπουσα φυτηκόμον, ὅττι γενέθλην
<nonn. d. 7.304> θεσπίζει γάμος οὗτος ἀεξιφύτου Διονύσου,
<nonn. d. 7.305> καὶ Σεμέλης ἐρατοῖσιν ἐπαντέλλουσα μελάθροις
<nonn. d. 7.306> λάμψον ἐμοὶ ποθέοντι σὺν ἀστέρι Κυπρογενείης,
<nonn. d. 7.307> καὶ γλυκερὴν μήκυνε Διὸς θαλαμηπόλον ὄρφνην.”
<nonn. d. 7.308> τοῖα πατὴρ ἀγόρευε, τά περ πόθος οἶδε κελεῦσαι.
<nonn. d. 7.309> ἀλλ' ὅτε οἱ σπεύδοντι χαμαιγενὲς ἅλμα τιταίνων
<nonn. d. 7.310> ἀκροτενὴς περίμετρος ἀνέδραμε κῶνος ὀμίχλης,
<nonn. d. 7.311> δυομένης ζόφον ὑγρὸν ἄγων ἀντίσκιον ̓Ηοῦς,
<nonn. d. 7.312> ἀστερόεν τότε δῶμα παρέστιχεν ἠέριος Ζεὺς
<nonn. d. 7.313> εἰς Σεμέλης ὑμέναιον, ἀτεκμάρτῳ δὲ πεδίλῳ
<nonn. d. 7.314> ἅλμα θορὼν πρώτιστον ὅλην αρεμέτρεε ταρσῷ
<nonn. d. 7.315> ἀτραπὸν ἠερίην: τὸ δὲ δεύτερον ἵκετο Θήβην
<nonn. d. 7.316> ὡς πτερὸν ἠὲ νόημα: διεσσυμένῳ δὲ μελάθρου
<nonn. d. 7.317> αὐτόματοι πυλεῶνος ἀνωίχθησαν ὀχῆες.
<nonn. d. 7.318> καὶ Σεμέλην φιλίῳ παλάμης ἠγκάσσατο δεαμῷ,
<nonn. d. 7.319> πῇ μὲν ὑπὲρ λεχέων βοέην μυκώμενος ἠχώ,
<nonn. d. 7.320> ἀνδρομέοις μελέεσσιν ἔχων κερόεσσαν ὀπωπήν,
<nonn. d. 7.321> ἰσοφυὲς μίμημα βοοκραίρου Διονύσου,
<nonn. d. 7.322> πῇ δὲ λεοντείην πυκινότριχα δύσατο μορφήν,
<nonn. d. 7.323> ἄλλοτε πόρδαλις ἦεν, ἅτε θρασὺν υἷα φυτεύων,
<nonn. d. 7.324> πορδαλίων ἐλατῆρα καὶ ἡνιοχῆα λεόντων:
<nonn. d. 7.325> ἄλλοτε μιτρωεῖσαν ὑπὸ σπείρῃσι δρακόντων
<nonn. d. 7.326> νυμφίος ἀμπελόεντι κόμην ἐσφίγγετο δεσμῷ,
<nonn. d. 7.327> οἴνοπα δινεύων ἑλικώδεα κισσὸν ἐθείρης,
<nonn. d. 7.328> Βάκχου πλεκτὸν ἄγαλμα: δράκων δέ τις ἀγκύλος ἕρπων
<nonn. d. 7.329> ταρβαλέης λιχμᾶτο ῥοδόχροον αὐχένα νύμφης
<nonn. d. 7.330> χείλεσι μειλιχίοισι, κατὰ στέρνοιο δὲ βαίνων
<nonn. d. 7.331> ἀκλινέων τροχόεσσαν ἴτυν μιτρώσατο μαζῶν,
<nonn. d. 7.332> συρίζων ὑμέναιον, ἐυσμήνοιο μελίσσης
<nonn. d. 7.333> ἡδὺ μέλι προχέων, οὐ λοίγιον ἰὸν ἐχίδνης.
<nonn. d. 7.334> Ζεὺς δὲ γάμῳ δήθυνε, καὶ ὡς παρὰ γείτονι ληνῷ
<nonn. d. 7.335> εὔιον ἐσμαράγησε, φιλεύιον υἷα φυτεύων:
<nonn. d. 7.336> καὶ στόματι στόμα πῆξεν ἐρωμανές, ἱμερόεν δὲ
<nonn. d. 7.337> νέκταρ ἀναβλύζων Σεμέλην ἐμέθυσσεν ἀκοίτης,
<nonn. d. 7.338> νεκταρέης ἵνα παῖδα τέκῃ σκηπτοῦχον ὀπώρης,
<nonn. d. 7.339> ἄγγελον ἐσσομένων λαθικηδέα βότρυν ἀείρων,
<nonn. d. 7.340> πυρσοφόρῳ νάρθηκι καταχθέα πῆχυν ἐρείσας:
<nonn. d. 7.341> ἄλλοτε θύρσον ἄειρε πολύπλοκον οἴνπι κισσῷ,
<nonn. d. 7.342> δέπμα φέρων ἐλάφοιο: γυναιμανέος δὲ φορῆος
<nonn. d. 7.343> λαιῷ ποικιλόνωτος ἐσείετο νεβρὶς ἀγοστῷ.
<nonn. d. 7.344> γαῖα δὲ πᾶσα γέλασσε, καὶ αὐτοφύτοισι πετήλοις
<nonn. d. 7.345> ὄρχατος ἀμπελόεις Σεμέλης περιδέδρομεν εὐνήν,
<nonn. d. 7.346> καὶ δροσεροῦ λειμῶνος ἀνέβρυον ἄνθεα τοῖχοι
<nonn. d. 7.347> ἀμφὶ γονῇ Βρομίοιο, καὶ ἀννεφέλων ἐπὶ λέκτρων
<nonn. d. 7.348> βρονταίοις πατάγοισιν ἐπέκτυπεν ἐνδόμυχος Ζεὺς
<nonn. d. 7.349> τύμπανα νυκτελίοιο προθεσπίζων Διονύσου.
<nonn. d. 7.350> καὶ Σεμέλην μετὰ λέκτρα φίλῳ προσπτύξατο μύθῳ
<nonn. d. 7.351> ἐλπίσιν ἐσσομένῃσι παρηγορέων ἕο νύμφην:
<nonn. d. 7.352> “Εἰμί, γύναι, Κρονίδης σέο νυμφίος: αἰθερίῳ μὲν
<nonn. d. 7.353> αὐχένα γαῦρον ἄειρε συναπτομένη παρακοίτῃ,
<nonn. d. 7.354> μείζονα δὲ βροτέης μὴ δίζεο μέτρα γενέθλης.
<nonn. d. 7.355> οὔ σοι ἐριδμαίνει Δανάης γάμος: ἀλλὰ καὶ αὐτῆς
<nonn. d. 7.356> πατροκασιγνήτης βοέων ὑμέναιον ̓Ερώτων
<nonn. d. 7.357> ἔκρυφες: Εὐρώπη γὰρ ἀγαλλομένη Διὸς εὐνῇ
<nonn. d. 7.358> ἤλυθεν εἰς Κρήτην, Σεμέλη δ' ἐς ̓́Ολυμπον ἱκάνει.
<nonn. d. 7.359> τί πλέον ἤθελες ἄλλο μετ' αἰθέρα καὶ πόλον ἄστρων;
<nonn. d. 7.360> καί ποτέ τις λέξειεν, ὅτι Κρονίδης πόρε τιμὴν
<nonn. d. 7.361> νερτερίῳ Μίνωι καὶ οὐρανίῳ Διονύσῳ.
<nonn. d. 7.362> ἀλλὰ μετ' Αὐτονόης βροτὸν υἱέα καὶ τόκον ̓Ινοῦς,
<nonn. d. 7.363> τὸν μὲν ἑοῖς σκυλάκεσσι δεδουπότα, τὸν δὲ τοκῆος
<nonn. d. 7.364> παιδοφόνου μέλλοντα θανεῖν πτερόεντι βελέμνῳ,
<nonn. d. 7.365> καὶ μετὶ λυσσαλέης μινυώριον υἱὸν ̓Αγαύης
<nonn. d. 7.366> ἄφθιτον υἷα λόχευε, καὶ ἀθανάτην σε καλέσσω:
<nonn. d. 7.367> ὀλβίη, ὅττι θεοῖσι καὶ ἀνδράσι χάρμα λοχεύσεις
<nonn. d. 7.368> υἱέα κυσαμένη βροτέης ἐπίληθον ἀνίης.”
<nonn. d. 8.1> ὣς εἰπὼν ἐς ̓́Ολυμπον ἔβη θεός: ἐν δὲ μελάθρῳ
<nonn. d. 8.2> ὑψορόφῳ νόον εἶχεν ἀλώμενον ἐγγύθι νύμφης,
<nonn. d. 8.3> Θήβης οἶστρον ἔχων πλέον αἰθέρος: ἱμερόεις γὰρ
<nonn. d. 8.4> οὐρανὸς ἦν Κρονίδῃ Σεμέλης δόμος, ἀμφὶ δὲ παστῷ
<nonn. d. 8.5> ἀμφίπολοι Κάδμοιο Διὸς πέλον εὔποδες ̔͂Ωραι.
<nonn. d. 8.6> καὶ γαμίῃ ῥαθάμιγγι Διιπετέων ὑμεναίων
<nonn. d. 8.7> ὄγκῳ θλιβομένη Σεμέλης κυμαίνετο γαστήρ:
<nonn. d. 8.8> μαρτυρίῃ δὲ τόκοιο φιλοστεφάνου Διονύσου
<nonn. d. 8.9> στέμματι θυμὸν ἔτερπεν, ἐπ' ἀνθοκόμῳ δὲ καρήνῳ
<nonn. d. 8.10> θυιάδος αὐτοέλικτον ἀνέπλεκε κισσὸν ἐθείρης
<nonn. d. 8.11> Βασσαρίδων ἅτε μάντις, ἐπεσσομένῃσι δὲ νύμφαις
<nonn. d. 8.12> ὄψιμον ἀγχιτόκοισιν ἐπωνυμίην πόρε κισσοῦ.
<nonn. d. 8.13> καὶ βαρὺν ὄγκον ἔχουσα θεηγενέος τοκετοῖο,
<nonn. d. 8.14> εἴ ποτέ τις σύριγγι γέρων ἐμελίζετο ποιμήν,
<nonn. d. 8.15> γείτονος εἰσαΐουσα φιλαγραύλου μέλος ̓Ηχοῦς,
<nonn. d. 8.16> οἰοχίτων θαλάμοιο διέστιχε θυιάδι ῥιπῇ:
<nonn. d. 8.17> εἰ κτύπος οὐρεσίφοιτος ἀκούετο δίζυγος αὐλοῦ,
<nonn. d. 8.18> ὑψορόφων ἀπέδιλος ἀναθρῴσκουσα μελάθρων
<nonn. d. 8.19> εἰς ῥάχιν αὐτοκέλευστος ἐρημάδος ἔστιχεν ὕλης:
<nonn. d. 8.20> κύμβαλον εἰ πλατάγησε, ποδῶν ἐλελίζετο παλμῷ,
<nonn. d. 8.21> λοξῷ καμπύλον ἴχνος ὑποσκαίρουσα πεδίλῳ:
<nonn. d. 8.22> εἰ δὲ τανυκραίροιο μεμυκότος ἔκλυε ταύρου,
<nonn. d. 8.23> ἀντίτυπον μίμημα βοὸς μυκήσατο λαιμῷ:
<nonn. d. 8.24> πολάκι ποιμενίην ὑπὸ δειράδα θυιάδι φωνῇ
<nonn. d. 8.25> Πανὶ μέλος συνάειδε καὶ ἔπλετο σύνθροος ̓Ηχώ,
<nonn. d. 8.26> καὶ νόμιον κερόεντος ἀμειβομένη κτύπον αὐλοῦ
<nonn. d. 8.27> εἰς χορὸν ἴχνος ἔκαμψε: πάις δ' ἀλόχευτος ἐχέφρων
<nonn. d. 8.28> ἅλμασιν ἐνδομύχοισι συνεσκίρτησε τεκούσῃ
<nonn. d. 8.29> αὐλομανὲς μίμημα, καὶ αὐτοδίδακτον ἀοιδὴν
<nonn. d. 8.30> ἡμιτελὴς κελάδησε χέων ὑποκόλπιον ἠχώ.
<nonn. d. 8.31> ὣς ὁ μὲν ἀρσενόπαιδος ἀέξετο γαστέρος ὄγκῳ
<nonn. d. 8.32> ἄγγελος εὐφροσύνης, νοερὸν βρέφος: ἀμφὲ δὲ κούρῳ
<nonn. d. 8.33> ἀμφίπολοι Κρονίωνος ἐπέστεφον οὐρανὸν ̔͂Ωραι.
<nonn. d. 8.34> καὶ Φθόνος ὑψιμέδοντος ὀπιπεύων Διὸς εὐνὴν
<nonn. d. 8.35> καὶ Σεμέλης ὠδῖνα θεηγενέος τοκετοῖο
<nonn. d. 8.36> Βάκου ζῆλον ἔδεκτο καὶ ἔνδοθι γαστρὸς ἐόντος,
<nonn. d. 8.37> αὐτοπαθὴς ἄστοργος ἑῷ βεβολημένος ἰῷ.
<nonn. d. 8.38> καὶ φρενὶ κερδαλέῃ δκολιὴν ἐφράσσατο βουλὴν
<nonn. d. 8.39> ̓́Αρεος ἀντιτύποιο φέρων ψευδήμονα μορφὴν
<nonn. d. 8.40> ἔντεσι μιμηλοῖσι, καὶ οἷά περ αἵματος ὁλκῷ
<nonn. d. 8.41> ἄνθεϊ φαρμακόεντι κατέγραφε νῶτα βοείης
<nonn. d. 8.42> ποιητῇ ῥαθάμιγγι, καὶ ὡς κταμένων ἀπὸ φωτῶν
<nonn. d. 8.43> βάψας ἰσοτύπῳ δεδολωμένα δάκτυλα μίλτῳ
<nonn. d. 8.44> χεῖρας ἐρευθιόωντι νόθῳ φοινίσσετο λύθρῳ:
<nonn. d. 8.45> καὶ κτύπον ἐννεάχιλον ἀνήρυγεν ἀνθερεῶνος
<nonn. d. 8.46> σμερδαλέοις στομάτεσσι χέων ῥηξήνορα φωαάν:
<nonn. d. 8.47> κλεψινόοις δ' ὀάροισιν ἀνεπτοίησεν ̓Αθήνην,
<nonn. d. 8.48> καὶ φθονερὴν οἴστρησεν ἔτι πλέον εἰς χόλον ̔́Ηρην:
<nonn. d. 8.49> ἀμφοτέρας δ' ἐρέθιζε: τόσῳ δ' ἠνίπαπε μύθῳ:
<nonn. d. 8.50> “Δίζεό σοι νέον ἄλλον ἐν αἰθέρι νυμθίον, ̔́Ηρη,
<nonn. d. 8.51> ἄλλον, ἐπεὶ Σεμέλη τεὸν ἥρπασεν, ἧς χάριν εὐνῆς
<nonn. d. 8.52> Θήβης ἑπταπύλοιο γαμήλιον οὖδας ἀμείβων
<nonn. d. 8.53> οὐρανὸν ἑπτάζωνον ἀναίνεται: ἀντὶ σέθεν δὲ
<nonn. d. 8.54> τέρπεται ἀγκὰς ἔχων χθονίην ἐγκύμονα νύμφην.
<nonn. d. 8.55> πῇ μοι ζῆλος ἔβη μητρώιος; ἦ ῥα καὶ αὐτῆς
<nonn. d. 8.56> εἰς Σεμέλης ὑμέναιον ἐθηλύνθη χόλος ̔́Ηρης;
<nonn. d. 8.57> πῇ σέο κέντρα μύωπος ἀφειδέος; οὐκέτι πόντῳ
<nonn. d. 8.58> πόρτις ἁλιπτοίητος ἐλαύνεται; οὐκέτι βούτης
<nonn. d. 8.59> ̓́Αργος ἀκοιμήτοισι πολυσπερέεσσιν ὀπωπαῖς
<nonn. d. 8.60> κλεψιγάμου Κρονίδαο νεώτερα λέκτρα φυλάσσει;
<nonn. d. 8.61> ἀλλὰ τί μοι δίμος οὗτος ̓Ολύμπιος; εἰς χθόνα βαίνων
<nonn. d. 8.62> αἰθέρα καλλείψω πατρώιον, ἡμετέρην δὲ
<nonn. d. 8.63> Θρῄκην ναιετάων οὐ μητέρος ἄλγεα λεύσσω
<nonn. d. 8.64> ἀχνυμένης, οὐ Ζῆνα γαμοκλόπον: εἰ δέ ποτ' ἔλθῃ
<nonn. d. 8.65> γαῖαν ἐς ἡμετέρην ποθέων Βιστωνίδα κούρην,
<nonn. d. 8.66> γνώσεται, οἷος ̓́Αρης, ὅτε χώεται: ἡμετέρην γὰρ
<nonn. d. 8.67> Τιτήνων ὀλέτειραν ἔχων θανατηφόρον αἰχμὴν
<nonn. d. 8.68> ἐκ Θρῄκης Κρονίωνα γυναιμανέοντα διώξω:
<nonn. d. 8.69> καὶ πρόφασιν μεφέπων, ὅτι παρθένον εἰς λέχος ἕλκει,
<nonn. d. 8.70> ἔσσομαι αὐτοκέλευστος ἐμῆς τιμήορος εὐνῆς,
<nonn. d. 8.71> ὅττι χαμαιγενέεσσιν ὁμιλήσας ὑμεναίοις
<nonn. d. 8.72> αἰθέρα ποικιλόνωτον ἑῶν ἔπλησεν ἐρώτων.
<nonn. d. 8.73> οὐρανὸς ἱλήκοι, μερόπων δόμος: ἄξονα βαίνω;
<nonn. d. 8.74> Καλλιστὼ κατ' ̓́Ολυμπον ἑλίσσεται, ἧχι φαείνει
<nonn. d. 8.75> κύκλος ἀερσιλόφοιο φερώνυμος ̓Αρκάδος ̓́Αρκτου.
<nonn. d. 8.76> Πλειάδος ἑπταπόρου στυγέω δρόμον: ἐν γὰρ ̓Ολύμπῳ
<nonn. d. 8.77> ̓Ηλέκτρη κλονέει με συναστράπτουσα Σελήῃ.
<nonn. d. 8.78> νῦν πόθεν ἠρεμέεις; ὑποκόλπιον υἱέα Λητοῦς
<nonn. d. 8.79> ἤκαχες ̓Απόλλωνα, καὶ οὐ Διόνυσον ὀρίνεις;
<nonn. d. 8.80> τικτομένη, ̔́Ηφαιστε, μογοστόκε Τριτογενείης,
<nonn. d. 8.81> υἷα νόθης ἀλόχοιο λοχεύσεται αὐτοτόκος Ζεὺς
<nonn. d. 8.82> ὠδίνων τόκον ἄλλον ὑπέρτερον ἄρσενι μηρῷ,
<nonn. d. 8.83> οὐδὲ τεοῦ βουπλῆγος ἔτι χρέος. εἶξον, ̓Αθήνη,
<nonn. d. 8.84> λῆγε Διὸς βοόωσα λεχώιον ἄντυγα κόρσης,
<nonn. d. 8.85> ὅττι σοφὴν ὠδῖνα τελεσσιγόνοιο καρήνου
<nonn. d. 8.86> αἰσχύνει Διόνυσος, ὅτι χθονίης ἀπὸ φύτλης
<nonn. d. 8.87> ἔσσεται αὐτολόχευτος ̓Ολύμπιος, ὥς περ ̓Αθήνη,
<nonn. d. 8.88> κρύπτων Παλλάδος εὖχος ἀμήτορος. ἀλλὰ καὶ αὐτὸς
<nonn. d. 8.89> αἰδέομαι πολὺ μᾶλλον, ὅταν μερόπων τις ἐνίψῃ:
<nonn. d. 8.90> ̔Ζεὺς πόρε δῆριν ̓́Αρηι καὶ εὐφροσύνην Διονύσῳ. ̓
<nonn. d. 8.91> ἀλλὰ πόλον Κρονίδαο νόθοις τεκέεσσιν ἐάσας
<nonn. d. 8.92> ἵξομαι οὐρανόθεν μετανάστιος: ὑγροπαγὴς δὲ
<nonn. d. 8.93> ̓́Ιστρος ἑὸν σκηπτοῦχον ἀλητεύοντα δεχέσθω,
<nonn. d. 8.94> πρὶν Διὸς οἰνοχόον Γανυμήδεα δεῦρο νοήσω,
<nonn. d. 8.95> βουκόλον εὐχαίτην, μετὰ Πέργαμον ἀστὸν ̓Ολύμπου,
<nonn. d. 8.96> οὐρανίης ἄψαυστον ἀμειβόμενον δέπας ̔́Ηβης,
<nonn. d. 8.97> πρὶν Σεμέλην καὶ Βάκχον ἴδω ναετῆρας ̓Ολύμπου,
<nonn. d. 8.98> καὶ στέφος ἀστερόφοιτον ἐπιχθονίης ̓Αριάδνης
<nonn. d. 8.99> σύνδρομον ̓Ηελίοιο, συνέμπορον ἠριγενείης.
<nonn. d. 8.100> κεῖθι μένω, μὴ Κῆτος ἴδω, μὴ Περσέος ἅρπην,
<nonn. d. 8.101> μὴ τύπον ̓Ανδρομέδης, μὴ Γοργόνος ὄμμα Μεδούσης
<nonn. d. 8.102> οὓς Κρονίδης μετόπισθεν ἐνιστήσειεν ̓Ολύμπῳ.”
<nonn. d. 8.103> εἶπε, καὶ αὐτογόνοιο νόον συνέχευεν ̓Αθήνης,
<nonn. d. 8.104> καὶ πλέον ἠέξησε βαρυζήλου χόλον ̔́Ηρης.
<nonn. d. 8.105> καὶ Φθόνος ὀξὺς ὄρουσε, καὶ ἀγκύλα γούνατα πάλλων
<nonn. d. 8.106> ἤιε λοξὰ κέλευθα δι' ἠέρος: ἀνδρομέοις δὲ
<nonn. d. 8.107> ὄμμασι καὶ πραπίδεσσιν ὁμοίιος ἔσσυτο καπνῷ,
<nonn. d. 8.108> εἰς δόλον, εἰς κακότητα νόον τελχῖνα κορύσσων.
<nonn. d. 8.109> οὐδὲ Διὸς βαρύμηνις ἐλώφεεν εὐνέτις ̔́Ηρη:
<nonn. d. 8.110> ἀλλὰ θυελλήεντι παραΐξασα πεδίλῳ
<nonn. d. 8.111> ποικίλον εὐφαέεσσι κεκασμένον οὐρανὸν ἄστροις
<nonn. d. 8.112> ἄσπετα φοιτητῆρι διέδραμεν ἄστεα ταρσῷ,
<nonn. d. 8.113> κερδαλέην ̓Απάτην διζημένη, εἴ που ἐφεύροι.
<nonn. d. 8.114> ἀλλ' ὅτε Δικταίης Κορυβαντίδος ὑψόθι πέτρης
<nonn. d. 8.115> γείτονος ̓Αμνισοῖο λεχώιον ἔδρακεν ὕδωρ,
<nonn. d. 8.116> ἔνθά οἱ ἀλλοπρόσαλλος ὀρεστιὰς ἤντετο δαίμων:
<nonn. d. 8.117> καὶ γὰρ ἀεὶ παρέμιμνε Διὸς ψευδήμονι τύμβῳ
<nonn. d. 8.118> τερπομένη Κρήτεσσιν, ἐπεὶ πέλον ἠπεροπῆες.
<nonn. d. 8.119> ἀμφὶ δέ οἱ λαγόνεσσι Κυδωνιὰς ἔρρεε μίτρη,
<nonn. d. 8.120> τῇ ἔνι δαίδαλα πάντα βροτῶν θελκτήρια κεῖται:
<nonn. d. 8.121> ἐν μὲν ἐπικλοπίη πολυμήχανος, ἐν δ' ὀαριστὺς
<nonn. d. 8.122> πάρφασις, ἐν δὲ δόλοι πολυειδέες, ἐν δὲ καὶ αὐτὸς
<nonn. d. 8.123> σύνδρομος ἠερίοις ἀπατήλιος ὅρκος ἀήταις.
<nonn. d. 8.124> καὶ δολίην ̓Απάτην δολίῳ μειλίξατο μύθῳ
<nonn. d. 8.125> ̔́Ηρη ποικιλόμητις, ἀμυνομένη παρακοίτην:
<nonn. d. 8.126> “χαῖρε, θεὰ δολόμητι δολοπλανές: οὔ σε καὶ αὐτὸς
<nonn. d. 8.127> κλεψινόοις ὀάροισι παρέρχεται αἱμύλος ̔Ερμῆς:
<nonn. d. 8.128> δὸς καὶ ἐμοὶ ζωστῆρα παναίολον, ὅν ποτε ̔Ρείη
<nonn. d. 8.129> δῆσεν ἑαῖς λαγόνεσσιν, ἕως ἀπάφησεν ἀκοίτην.
<nonn. d. 8.130> οὐ μὲν ἐγὼ Κρονίωνι φέρω πετρώδεα μορφήν,
<nonn. d. 8.131> οὐδὲ λίθῳ δολόεντι παρακλέπτω παρακοίτην,
<nonn. d. 8.132> ἀλλὰ γυνὴ χθονίη με βιάζεται, ἧς χάριν εὐνῆς
<nonn. d. 8.133> θοῦρος ̓́Αρης βαρύμηνις ἀναίνεται αἰθέρα ναίειν.
<nonn. d. 8.134> τί πλέον, εἰ γενόμην θεὸς ἄμβροτος; οὐτιδανὴ γὰρ
<nonn. d. 8.135> θνητὴ ἐμὸν πόσιν ἔσχε, τὸν οὐ θεὸς ἥρπασε Λητώ:
<nonn. d. 8.136> οὐ Δανάῃ παρίαυε τὸ δεύτερον ὑέτιος Ζεύς,
<nonn. d. 8.137> ἀλλὰ σιδηροφόροιο μετὰ σφρηγῖδα μελάθρου
<nonn. d. 8.138> μεμφομένη χρυσέοισι γάμοις ναυτίλλετο νύμφη,
<nonn. d. 8.139> καὶ λάχεν ἕδνον ̓́Ερωτος ὕδωρ ἁλός: ἐν δὲ θαλάσσῃ
<nonn. d. 8.140> σύμπλοος ἀσταθέεσσιν ἐνήχετο χηλὸς ἀήταις.
<nonn. d. 8.141> οὐδὲ μετὰ Κρήτην πάλιν ἔπλεε ταῦρος ̓Ολύμπου,
<nonn. d. 8.142> οὐκ ἴδεν Εὐρώπην μετὰ δέμνιον: ὑγροβαφὴς δὲ
<nonn. d. 8.143> οἰστρηθεῖσα μύωπι κερασφόρος ἔπλεεν ̓Ιώ.
<nonn. d. 8.144> οὐδὲ θεὰ γάμον εἶχεν ἐλεύθερον, ἀλλὰ καὶ αὐτὴ
<nonn. d. 8.145> γαστέρι φόρτον ἔχουσα πολύστροφος ἔτρεχε Λητώ,
<nonn. d. 8.146> ἄστατα παπταίνουσα πολυπλανέων σφυρὰ νήσων
<nonn. d. 8.147> καὶ ῥόον οὐ μίμνοντα κακοξείνοιο θαλάσσης,
<nonn. d. 8.148> καὶ λοχίης μόγις εἶδεν ἐλεύθερον ἔρνος ἐλαίης.
<nonn. d. 8.149> Λητὼ τόσσα μόγησε, καὶ οὐ χραίσμησεν ἀκοίτης:
<nonn. d. 8.150> θνητῆς δ' ὠκυμόροιο μιῆς διὰ δέμνια νύμφης
<nonn. d. 8.151> οὐρανίης ἀπέειπε κασιγνήτης λέχος ̔́Ηρης.
<nonn. d. 8.152> δείδια, μὴ Κρονίδης με πόσις καὶ γνωτὸς ἀκούων
<nonn. d. 8.153> αἰθέρος ἐξελάσειε γυναικείης χάριν εὐνῆς,
<nonn. d. 8.154> μὴ Σεμέλην τελέσειεν ἑοῦ βασίλειαν ̓Ολύμπου.
<nonn. d. 8.155> εἰ δὲ Διὶ Κρονίωνι χαρίζεαι, ἠέ περ ̔́Ηρῃ,
<nonn. d. 8.156> μηδὲ τεὴν ὀπάσειας ἐμοὶ πανθελγέα μίτρην,
<nonn. d. 8.157> ὄφρα μόλῃ πρὸς ̓́Ολυμπον ἐμὸς πάλιν υἱὸς ἀλήτης,
<nonn. d. 8.158> ὑστατίην ἐπὶ πέζαν ἐλεύσομαι ̓Ωκεανοῖο
<nonn. d. 8.159> αἰθέρα καλλείψασα χάριν βροτέων ὑμεναίων
<nonn. d. 8.160> Τηθύος ἀρχεγόνοιο συνέστιος: ἔνθεν ἱκάνω
<nonn. d. 8.161> εἰς δόμον ̔Αρμονίης, καὶ ̓Οφίονος ἐγγύθι μίμνω.
<nonn. d. 8.162> ἀλλὰ σύ, κυδαίνουσα Διὸς παμμήτορα νύμφην,
<nonn. d. 8.163> δός μοι ἔχειν ζωστῆρα βοηθόον, ὄφρα φυγόντα
<nonn. d. 8.164> θέλξω θοῦρον ̓́Αρηα τὸ δεύτερον αἰθέρα ναίειν.”
<nonn. d. 8.165> ὣς φαμένης ἀπάμειπτο θεὰ πειθήμονι μύθῳ
<nonn. d. 8.166> “Μῆτερ ̓Ενυαλίοιο, Διὸς πρωτόθρονε νύμφη,
<nonn. d. 8.167> δώσω ἐμὸν ζωστῆρα, καὶ εἰ πλέον ἄλλο κελεύεις
<nonn. d. 8.168> πείθομαι, ὅττι θεοῖσι μετὰ Κρονίωνος ἀνάσσεις.
<nonn. d. 8.169> δέχνυσο τοῦτον ἱμάντα: περισφίγξασα δὲ κόλπῳ
<nonn. d. 8.170> ̓́Αρεα μὲν κομίσειας ἐς οὐρανόν: ἢν δ' ἐθελήσῃς,
<nonn. d. 8.171> θέλγε νόον Κρονίδαο καὶ, εἰ χρέος, ̓Ωκεανοῖο
<nonn. d. 8.172> χωομένου: χθονίων δὲ λιπὼν ὑμέναιον ̓Ερώτων
<nonn. d. 8.173> ἵξεται αὐτοκέλευστος ἐς οὐρανὸν ὑψιμέδων Ζεὺς
<nonn. d. 8.174> ἡμετέρῳ δολόεντι περιγνάμψας φρένα κεστῷ:
<nonn. d. 8.175> οὗτος ἐμῆς Παφίης φρενοθελγέα κεστὸν ἐλέγχει.”
<nonn. d. 8.176> ὣς φαμένη δολόμητις ὑπηνέμιος φύγε δαίμων
<nonn. d. 8.177> ἠέρα πωτήεντι διαστείχουσα πεδίλῳ.
<nonn. d. 8.178> Δικταίης δὲ λιποῦσα σακέσπαλον ἄντρον ἐρίπνης
<nonn. d. 8.179> καὶ λοχίην σπήλυγγα τελεσσιγόνοιο θεαίνης
<nonn. d. 8.180> εἰς θάλαμον Σεμέλης ἀπατήλιος ἤλυθεν ̔́Ηρη,
<nonn. d. 8.181> ζήλῳ φυσιόωσα: μελιγλώσσῳ δὲ γεραιῇ
<nonn. d. 8.182> ἰσοφανὴς φιλόπαιδι δέμας μορφοῦτο τιθήνῃ
<nonn. d. 8.183> παιδοκόμῳ, τὴν αὐτὸς ἀνηέξησεν ̓Αγήνωρ,
<nonn. d. 8.184> καί οἱ κλῆρον ἔδωκε, καὶ ὤπασεν ἀνδρὶ γυναῖκα
<nonn. d. 8.185> οἷα πατήρ: κομιδῆς δὲ χάριν τίνουσα καὶ αὐτὴ
<nonn. d. 8.186> νήπιον εἰσέτι Κάδμον ἑᾷ μαιώσατο μαζῷ
<nonn. d. 8.187> καὶ βρέφος Εὐρώπην φιλίῳ πήχυνεν ἀγοστῷ.
<nonn. d. 8.188> τῇ δέμας ἶσον ἔχουσα διέστιχεν εἰς δόμον ̔́Ηρη
<nonn. d. 8.189> χωομένη Σεμέλῃ καὶ Κύπριδι καὶ Διονύσῳ
<nonn. d. 8.190> μή πω φέγγος ἰδόντι, καὶ ἀρτιγάμῳ παρὰ παστῷ
<nonn. d. 8.191> τοῖχον ἐς ἀντικέλευθον ἑὴν ἔκλινεν ὀπωπὴν
<nonn. d. 8.192> ὄμμα παρατρέψασα, Διὸς μὴ λέκτρα νοήσῃ.
<nonn. d. 8.193> τὴν μὲν Πεισιάνασσα καθίζανεν ὑψόθι δίφρου
<nonn. d. 8.194> ἀμφίπολος Σεμέλης, Τυρίης βλάστημα γενέθλης,
<nonn. d. 8.195> Θελξινόη δὲ τάπητας ἐνήρμοσεν ἤνοπι δίφρῳ.
<nonn. d. 8.196> ἔνθα θεὰ σχεδὸν ἧστο δολοπλόκος: εὗρε δὲ κούρην
<nonn. d. 8.197> βριθομένην ὠδῖνι πεπαινομένου τοκετοῖο:
<nonn. d. 8.198> καὶ τόκον, οὐ ψαύοντα τελεσσιγόνοιο Σελήνης,
<nonn. d. 8.199> γαστρὸς ἀσημάντου χλοερὴ κήρυξε παρειὴ
<nonn. d. 8.200> καὶ χλόος οἰνώπων μελέων πάρος: ἑζομένης δὲ
<nonn. d. 8.201> ̔́Ηρης ψευδομένης δολόεν δέμας ἔτρεμε παλμῷ
<nonn. d. 8.202> ἀντιτύπῳ, καὶ νέρθεν ἐπὶ χθόνα κάμπτετο νεύων
<nonn. d. 8.203> ὤμοις θλιβομένοισι γέρων κυρτούμενος αὐχήν.
<nonn. d. 8.204> καὶ πρόφασιν μόγις εὗρεν: ἐπεστενάχιζε δὲ μύθῳ
<nonn. d. 8.205> δάκρυον εὐποίητον ἀποψήσασα προσώπου,
<nonn. d. 8.206> καὶ δολόεν κατέλεξεν ἔπος φρενοθελγέι φωνῇ:
<nonn. d. 8.207> “Εἰπέ, πόθεν, βασίλεια, τεαὶ χλοάουσι παρειαί;
<nonn. d. 8.208> πῇ σέο κάλλος ἐκεῖνο; τίς εἴδεϊ σεῖο μεγαίρων
<nonn. d. 8.209> πορφυρέους σπινθῆρας ἀπημάλδυνε προσώπου;
<nonn. d. 8.210> καὶ ῥόδα τίς μετάμειψεν ἐς ὠκυμόρους ἀνεμώνας;
<nonn. d. 8.211> καὶ σὺ κατηφιόωσα τί τήκεαι; ἦ ῥα καὶ αὐτὴ
<nonn. d. 8.212> ἔκλυες αἴσχεα κεῖνα, τά περ βοόωσι πολῖται;
<nonn. d. 8.213> ἐρρέτω ἀρχεκάκων ὀλοὸν στόμα θηλυτεράων.
<nonn. d. 8.214> εἰπὲ δέ μοι, μὴ κρύπτε τεῆς συλήτορα μίτρης:
<nonn. d. 8.215> τίς σε θεῶν ἐμίηνε; τίς ἥρπασε σεῖο κορείην;
<nonn. d. 8.216> εἰ μὲν ̓́Αρης λαθραῖος ἐμὴν νυμφεύσατο κούρην
<nonn. d. 8.217> καὶ Σεμέλῃ παρίαυεν ἀφειδήσας ̓Αφροδίτης,
<nonn. d. 8.218> ἐλθέτω εἰς σέο λέκτρα γαμήλιον ἔγχος ἀφάσσων:
<nonn. d. 8.219> γινώσκει μενέχαρμον ἑὸν γενέτην σέο μήτηρ.
<nonn. d. 8.220> εἰ δέ σοι ὠκυπέδιλος ἐκώμασε νυμφίος ̔Ερμῆς
<nonn. d. 8.221> καὶ Σεμέλης διὰ κάλλος ἑὴν ἠρνήσατο Πειθώ,
<nonn. d. 8.222> ῥάβδον ἑὴν ὀπάσειε τεῆς αὐτάγγελον εὐνῆς,
<nonn. d. 8.223> ἠέ σε κοσμήσειεν ἑοῖς χρυσέοισι πεδίλοις
<nonn. d. 8.224> δῶρον ἄγων λεχέων σέθεν ἄξιον, ὄφρα καὶ αὐτὴ
<nonn. d. 8.225> εἴης χρυσοπέδιλος, ἅ περ Διὸς εὐνέτις ̔́Ηρη.
<nonn. d. 8.226> εἰ δέ σοι οὐρανόθεν πόσις ἤλυθε καλὸς ̓Απόλλων
<nonn. d. 8.227> καὶ Σεμέλης ὑπ' ἔρωτι λελασμένος ἔπλετο Δάφνης,
<nonn. d. 8.228> νόσφι δόλου κρυφίοιο δι' ἠέρος εἰς σὲ χορεύσῃ
<nonn. d. 8.229> ἁβρὸς ἀσιγήτων ἐποχημένος ἅρματι κύκνων,
<nonn. d. 8.230> ἕδνα τεῆς φιλότητος ἑὴν φόρμιγγα κομίζων,
<nonn. d. 8.231> πιστὸν ἑῶν θαλάμων σημήιον: εἰσορόων γὰρ
<nonn. d. 8.232> Κάδμος ἐπουρανίην κιθάρην Θοίβοιο νοήσει,
<nonn. d. 8.233> ἣν ἴδεν αἰολόφωνον ἑῆς παρὰ δεῖπνα τραπέζης
<nonn. d. 8.234> ̔Αρμονίης μέλπουσαν ἐπιχθονίους ὑμεναίους.
<nonn. d. 8.235> εἰ δὲ γυναιμανέων σε βιήσατο κυανοχαίτης,
<nonn. d. 8.236> καί σε σοφῆς προβέβουλεν ἀειδομένης Μελανίππης,
<nonn. d. 8.237> ἀμφαδὰ κωμάσσειε, παρὰ προπύλαια δὲ Κάδμου
<nonn. d. 8.238> νυμφιδίης πήξειεν ἑῆς γλωχῖνα τριαίνης,
<nonn. d. 8.239> ξυνώσας γέρας ἶσον ἐχιδνοκόμῳ παρὰ Δίρκῃ,
<nonn. d. 8.240> οἷα παρ' ̓Αργείοισι λεοντοβότῳ παρὰ Λέρνῃ,
<nonn. d. 8.241> σῆμα γάμων ἔστησεν ̓Αμυμώνης, ὅθι νύμφης
<nonn. d. 8.242> Λερναίης ἔτι χῶρος ἐπώνυμός ἐστι τριαίνης.
<nonn. d. 8.243> ἀλλὰ τί κικλήσκω σε παρευνέτιν ἐννοσιγαίου;
<nonn. d. 8.244> ποῖα Ποσειδάωνος ἔχεις σημήια λέκτρων;
<nonn. d. 8.245> ὑδρηλαῖς παλάμῃσι χυθεὶς ἠγκάσσατο Τυρὼ
<nonn. d. 8.246> παφλάζων δολόεντι ῥόῳ μιμηλὸς ̓Ενιπεύς.
<nonn. d. 8.247> εἰ δὲ καί, ὡς ἐνέπεις, σέο νυμφίος ἐστὶ Κρονίων,
<nonn. d. 8.248> ἐλθέτω εἰς σέο λέκτρα σὺν ἱμερόεντι κεραυνῷ,
<nonn. d. 8.249> ἀστεροπῇ γαμίῃ κεκορυθμένος, ὄφρά τις εἴπῃ:
<nonn. d. 8.250> ̔̔́Ηρης καὶ Σεμέλης νυμφοστόλοι εἰσὶ κεραυνοί. ̓
<nonn. d. 8.251> ζηλήμων περ ἐοῦσα Διὸς δάμαρ οὔ σε χαλέψει:
<nonn. d. 8.252> οὐ γὰρ ἐπιτρέψειε τεὸς μητρώιος ̓́Αρης.
<nonn. d. 8.253> ὀλβίη Εὐρώπη Σεμέλης πλέον, ἣν ὑπὲρ ὤμων
<nonn. d. 8.254> Ζεὺς κερόεις ἀνάειρε: ποθοβλήτοιο δὲ ταύρου
<nonn. d. 8.255> ἄβροχος ἀκροτάτοιο δι' ὕδατος ἔτρεχε χηλή,
<nonn. d. 8.256> καὶ σκάφος ἦεν ̓́Ερωτος ὁ τηλίκος. ἆ μέγα θαῦμα,
<nonn. d. 8.257> παρθένος ἡνιόχευε τὸν αἰθέρος ἡνιοχῆα.
<nonn. d. 8.258> ὀλβίζω Δανάην Σεμέλης πλέον, ἧς διὰ κόλπου
<nonn. d. 8.259> χρύσεος ἐξ ὀρόφοιο κατέρρεεν ὑέτιος Ζεὺς
<nonn. d. 8.260> ἀφνειῇ ῥαθάμιγγι γυναιμανέος νιφετοῖο:
<nonn. d. 8.261> οὐ μὲν χρύσεα δῶρα μακαρτάτη ᾔτεε νύμφη:
<nonn. d. 8.262> εἶχε γὰρ ἕδνον ̓́Ερωτος ὅλον πόσιν. ἀλλά τις εἴη
<nonn. d. 8.263> σιγὴ ἐφ' ἡμείων, γενέτης μὴ Κάδμος ἀκούσῃ.”
<nonn. d. 8.264> ὥς φαμένη λίπε δῶμα καὶ ἀχνυμένην ἔτι νύμφην,
<nonn. d. 8.265> ̔́Ηρης ζῆλον ἔχουσαν ἀμιμήτων ὑμεναίων,
<nonn. d. 8.266> μεμφομένην Κρονίωνι: παλιννόστῳ δὲ κελεύθῳ
<nonn. d. 8.267> αἰθέρος ἔνδον ἵκανε, καὶ οὐρανίῳ παρὰ θώκῳ
<nonn. d. 8.268> κείμενα δερκομένη Διὸς ἔντεα νόσφι φορῆος,
<nonn. d. 8.269> οἷά περ εἰσαΐοντα, φίλῳ μειλίξατο μύθῳ:
<nonn. d. 8.270> “Βροντή, καὶ σὲ λέλοιπεν ἐμὸς νεφεληγερέτα Ζεύς;
<nonn. d. 8.271> τίς πάλιν ἁρπάξας σε τεὸν γύμνωσε φορῆα;
<nonn. d. 8.272> βροντή, ἐσυλήθης—οὐκ αἴτιός ἐστι Τυφωεύς—
<nonn. d. 8.273> ̔́Ηρης ξυνὰ παθοῦσα παρήγορε: νυμφοκόμος γὰρ
<nonn. d. 8.274> ἡμέας ἀμφοτέρους ἀπαναίνεται ὑέτιος Ζεύς.
<nonn. d. 8.275> οὐ νιφετοῖο ἔτι γαῖα παλύνεται, ὑγροχύτου δὲ
<nonn. d. 8.276> ὄμβρου λειπομένου περιβόσκεται αὐχμὸς ἀρούρης
<nonn. d. 8.277> αὔλακα, καρπὸν ἔχων ἀχρήιον: ἀγρονόμοις δὲ
<nonn. d. 8.278> ἀντὶ κελαινεφέος κικλήσκεται ἀννέφελος Ζεύς.
<nonn. d. 8.279> ἀστεροπαί, Κρονίωνι πυρώδεα ῥήξατε φωνήν,
<nonn. d. 8.280> Ζηνὶ γυναιμανέοντι, φίλοι, φθέγξασθε, κεραυνοί.
<nonn. d. 8.281> ἀλλὰ βαρυζήλων ἀχέων ποινήτορες ̔́Ηρης
<nonn. d. 8.282> εἰς Σεμέλην ἔρχεσθε γαμοστόλοι, ἕδνα δὲ μίτρης
<nonn. d. 8.283> λισσομένη φλογόεντας ἑοὺς δέξαιτο φονῆας.”
<nonn. d. 8.284> τοῖα μὲν ἀφθόγγοις Διὸς ἔντεσιν ἴαχεν ̔́Ηρη
<nonn. d. 8.285> ἀχνυμένη, φθονερῷ δὲ χόλῳ κυμαίνετο δαίμων.
<nonn. d. 8.286> καὶ Σεμέλη βαρύδεσμος ἐῷ νεοπενθέι θυμῷ
<nonn. d. 8.287> ἀστεροπὴν ποθέουσα, πυραυγέα πομπὸν ̓Ερώτων,
<nonn. d. 8.288> μεμφομένοις στομάτεσσιν ἑὸν λιτάνευεν ἀκοίτην,
<nonn. d. 8.289> ̔Ηραίης ἐθέλουσα πυριστεφέος τύπον εὐνῆς:
<nonn. d. 8.290> “Πρὸς Δανάης λίτομαί σε ῥυηφενέων ὑμεναίων,
<nonn. d. 8.291> δὸς χάριν, Εὐρώπης κερόεις πόσις: αἰδέομαι γὰρ
<nonn. d. 8.292> κικλήσκειν Σεμέλης σε, τὸν ὡς ὄναρ εἶδον, ἀκοίτην.
<nonn. d. 8.293> ̓Ακρίσιος Κάδμοιο μακάρτερος: ἀλλὰ καὶ αὐτὴ
<nonn. d. 8.294> ἤθελον, εἰ χρύσειον ἴδον γάμον, ὑέτιε Ζεῦ,
<nonn. d. 8.295> εἰ μὴ τοῦτο γέρας σέο Περσέος ἥρπασε μήτηρ:
<nonn. d. 8.296> ἤθελον, εἴ με κόμισσας ἐν ὕδασι ταῦρος ὁδίτης
<nonn. d. 8.297> ὤμοις ὑμετέροισιν, ἵνα πλάζοιτο καὶ αὐτὸς
<nonn. d. 8.298> γνωτὸς ἐμὸς Πολύδωρος, ἀλήμονος ἅρπαγα νύμφης
<nonn. d. 8.299> μαστεύων, ἅτε Κάδμος, ἐμὸν Κρονίωνα φορῆα.
<nonn. d. 8.300> ἀλλὰ τί μοι βοέοιο γάμου τύπος ἢ νιφετοῖο;
<nonn. d. 8.301> οὐκ ἐθέλω γέρας ἶσον, ὅ περ χθονίη λάχε νύμφη.
<nonn. d. 8.302> Εὐρώπῃ λίπε ταῦρον, ἔα Δανάῃ χύσιν ὄμβρου:
<nonn. d. 8.303> ̔́Ηρης μοῦνος ἔχει με γάμων φθόνος. εἴ με γεραίρεις,
<nonn. d. 8.304> παστὸν ἐμὸν κόσμησον ἐπουρανίῳ σέο πυρσῷ
<nonn. d. 8.305> αἰθύσσων νεφέων ἐρόεν σέλας, ἀστεροπὴν δὲ
<nonn. d. 8.306> ἕδνον ἐμῆς φιλότητος ἀπειθέι δεῖξον ̓Αγαύῃ:
<nonn. d. 8.307> Αὐτονόη φρίξειεν ἐμῷ παρὰ γείτονι παστῷ
<nonn. d. 8.308> νυμφοκόμων ἀίουσα μέλος βρονταῖον ̓Ερώτων,
<nonn. d. 8.309> σύμβολον αὐτοβόητον ἀκηρύκτων σέο λέκτρων.
<nonn. d. 8.310> δὸς δέ, περιπτύξαιμι φίλην φλόγα καὶ φρένα τέρψω
<nonn. d. 8.311> ἀστεροπῆς ψαύουσα καὶ ἀμφαφόωσα κεραυνούς.
<nonn. d. 8.312> δός μοι σῶν θαλάμων ζυγίην φλόγα: πᾶσα δὲ νύμφη
<nonn. d. 8.313> πυρσὸν ἔχει πομπῆα τελεσσιγάμων ὑμεναίων.
<nonn. d. 8.314> ἦ ῥα τεῶν γαμέων οὐκ ἄξιός εἰμι κεραυνῶν
<nonn. d. 8.315> ̓́Αρεος αἷμα φέρουσα καὶ ὑμετέρης ̓Αφροδίτης;
<nonn. d. 8.316> δειλὴ ἐγώ: Σεμέλης μὲν ἔχει γάμος ὠκύμορον πῦρ
<nonn. d. 8.317> καὶ χθονίους λαμπτῆρας, ἐφαπτομένη δὲ κεραυνοῦ
<nonn. d. 8.318> καὶ στεροπῆς ψαύουσα τεὴ νυμφεύεται ̔́Ηρη.
<nonn. d. 8.319> νυμφίε τερπικέραυνε, σὺ μὲν πολυφεγγέι παστῷ
<nonn. d. 8.320> ἔνθεον εἶδος ἔχων ἐπὶ δέμνιον ἔρχεαι ̔́Ηρης
<nonn. d. 8.321> ἀστεροπαῖς γαμίῃσι καταυγάζων σέο νύμφην
<nonn. d. 8.322> Ζεὺς πυρόεις, Σεμέλῃ δὲ δράκων ἢ ταῦρος ἱκάνεις:
<nonn. d. 8.323> κείνη μὲν βαρύδουπον ̓Ολύμπιον ἦχον ̓Ερώτων
<nonn. d. 8.324> εἰσαΐει, Σεμέλη δὲ τύπῳ σκιοειδέι μορφῆς
<nonn. d. 8.325> ταύρου ψευδαλέοιο νόθον μυκηθμὸν ἀκούει:
<nonn. d. 8.326> ἄψοφος εἰς ἐμὰ λέκτρα κατέρχεται ἀννέφελος Ζεύς,
<nonn. d. 8.327> καὶ νεφεληγερέτης ὑψαύχενι μίγνυται ̔́Ηρῃ.
<nonn. d. 8.328> κούρης δ' αἰνογάμοιο πατὴρ ἐμὸς αἴσχεα φεύγων
<nonn. d. 8.329> ἐνδόμυχος σέο Κάδμος ἀλυσκάζει πάτον ἀνδρῶν,
<nonn. d. 8.330> αἰδόμενος ναέτῃσι φανήμεναι, ὅττι πολῖται
<nonn. d. 8.331> πάντες ἐφυβρίζουσι τεοῖς κρυφίοις ὑμεναίοις
<nonn. d. 8.332> μεμφόμενοι Σεμέλην, ὅτι φώριον ἔσχεν ἀκοίτην.
<nonn. d. 8.333> καλὸν ἐμοὶ πόρες ἕδνον ὀνείδεα θηλυτεράων:
<nonn. d. 8.334> καὶ χορὸς ἀμφιπόλων ἐμὲ μέμφεται, ἔξοχα δ' ἄλλων
<nonn. d. 8.335> δειμαίνω στόμα λάβρον ἀσιγήτοιο τιθήνης.
<nonn. d. 8.336> μνώεο, τίς Τυφῶνι δολόφρονα πότμον ὑφαίνων
<nonn. d. 8.337> σοὶ πόρεν ἁρπαμένοιο πάλιν σπινθῆρα κεραυνοῦ:
<nonn. d. 8.338> δεῖξον ἐμῷ γενετῆρι, τά περ πόρε: γηραλέος γὰρ
<nonn. d. 8.339> Κάδμος ἀπαιτίζει με τεῆς σημήιον εὐνῆς.
<nonn. d. 8.340> οὔ πω ἐγὼ Κρονίωνος ἀληθέος εἶδον ὀπωπήν,
<nonn. d. 8.341> οὐ βλεφάρων ἀκτῖνα σελασφόρον, οὐδὲ προσώπου
<nonn. d. 8.342> μαρμαρυγὰς ἐνόησα καὶ ἀστράπτουσαν ὑπήνην:
<nonn. d. 8.343> οὔ πω ἴδον τεὸν εἶδος ̓Ολύμπιον, ἀλλὰ δοκεύω
<nonn. d. 8.344> πόρδαλιν ἠὲ λέοντα, θεὸν δ' οὐκ εἶδον ἀκοίτην.
<nonn. d. 8.345> ὡς βροτὸν εἰσορόω σε θεὸν μέλλουσα λοχεύειν.
<nonn. d. 8.346> ἄλλον ἐγὼ πυθόμην φλογερὸν γάμον: ἠέλιος γὰρ
<nonn. d. 8.347> δὺν πυρὶ νυμφιδίῳ Κλυμένην ἠγκάσσατο νύμφην.”
<nonn. d. 8.348> ἔννεπεν αἰτίζουσα φίλον μόρον: ἶσα γὰρ ̔́Ηρῃ
<nonn. d. 8.349> εἰς γάμον ἀθρῆσαι μινυώριος ἔλπετο νύμφη
<nonn. d. 8.350> μειλίχιον σπινθῆρα γαληναίοιο κεραυνοῦ.
<nonn. d. 8.351> Ζεὺς δὲ πατὴρ ἀίων φθονεραῖς ἐπεμέμφετο Μοίραις,
<nonn. d. 8.352> καὶ Σεμέλην ἐλέαιρεν ἀώριον: ἀμφὶ δὲ Βάκχῳ
<nonn. d. 8.353> κερδαλέον γίνωσκεν ἀμειλίκτου χόλον ̔́Ηρης.
<nonn. d. 8.354> ̔Ερμείῃ δὲ κέλευεν ἀπὸ φλογεροῖο κεραυνοῦ
<nonn. d. 8.355> ἁρπάξαι νέον υἷα πυριβλήτοιο Θυώνης.
<nonn. d. 8.356> καί τινα μῦθον ἔλεξε πατὴρ ὑψαύχενι κούρῃ:
<nonn. d. 8.357> “ ̓͂Ω γύναι, ἦ σε δόλοις φθονερὸς νόος ἤπαφεν ̔́Ηρης:
<nonn. d. 8.358> ἦ ῥα, γύναι, δοκέεις, ὅτι μείλιχοί εἰσι κεραυνοί;
<nonn. d. 8.359> τλῆθι μένειν χρόνον ἄλλον, ἕως ἔτι φόρτον ἀείρεις,
<nonn. d. 8.360> τλῆθι μένειν χρόνον ἄλλον, ἕως ἐμὸν υἷα λοχεύεις:
<nonn. d. 8.361> μὴ πρὸ τόκου πυρόεντας ἀπαιτίζῃς με φονῆας:
<nonn. d. 8.362> οὐ στεροπὴν μεθέπων Δανάης σύλησα κορείην,
<nonn. d. 8.363> οὐ βροντῆς κελάδημα, καὶ οὐ Τυρίης σέο νύμφης
<nonn. d. 8.364> Εὐρώπης ὑμέναιον ἐνυμφεύσαντο κεραυνοί,
<nonn. d. 8.365> οὐκ ἴδεν ̓Ιναχίη δαμάλη σέλας: ἀλλὰ σὺ μούνη
<nonn. d. 8.366> θνητὴ ἀπαιτίζεις με, τὰ μὴ θεὸς ᾔτεε Λητώ.”
<nonn. d. 8.367> τοῖον ἔπος κατέλεξε καὶ οὐ μενέαινεν ἐρίζειν
<nonn. d. 8.368> νήμασι Μοιριδίοισι: δι' αἰθερίοιο δὲ κόλπου
<nonn. d. 8.369> ἀστράπτων πεφόρητο καὶ ἱκεσίην ἕο νύμφης
<nonn. d. 8.370> οὐκ ἐθέλων ἐτέλεσσε πόσις στεροπηγερέτα Ζεύς,
<nonn. d. 8.371> εἰς Σεμέλην δ' ἐχόρευε κατηφέι χειρὶ τιταίνων
<nonn. d. 8.372> νυμφιδίους σπινθῆρας ἀμερσιγάμοιο κεραυνοῦ:
<nonn. d. 8.373> καὶ θάλαμος στεροπῇσιν ἐλάμπετο, καὶ πυρὸς ἀτμῷ
<nonn. d. 8.374> ̓Ισμηνὸς σελάγιζεν, ὅλη δ' ἀμαρύσσετο Θήβη.
<nonn. d. 8.375> καὶ Σεμέλη φλογόεντας ἑοὺς ὁρόωσα φονῆας
<nonn. d. 8.376> αὐχένα γαῦρον ἄειρε καὶ ὑψινόῳ φάτο φωνῇ:
<nonn. d. 8.377> “Πηκτίδος οὐ χατέω λιγυηχέος, οὐ χρέος αὐλοῦ:
<nonn. d. 8.378> βρονταὶ ἐμοὶ γεγάασι Διὸς σύριγγες ̓Ερώτων,
<nonn. d. 8.379> αὐλὸς ἐμοὶ κτύπος οὗτος ̓Ολύμπιος, αἰθερίης δὲ
<nonn. d. 8.380> δαλὸς ἐμῶν θαλάμων στεροπῆς σέλας: οὐτιδανῶν δὲ
<nonn. d. 8.381> οὐκ ἀλέγω δαΐδων: δαΐδες δέ μοί εἰσι κεραυνοί.
<nonn. d. 8.382> εἰμὶ δάμαρ Κρονίωνος, ̓Εχίονός ἐστιν ̓Αγαύη,
<nonn. d. 8.383> Αὐτονόην καλέσωσιν ̓Αρισταίοιο γυναῖκα:
<nonn. d. 8.384> ̓Ινὼ ἔχει Νεφέλην, Σεμέλη λάχε σύγγαμον ̔́Ηρην.
<nonn. d. 8.385> οὐ γενόμην ̓Αθάμαντος ἐγὼ δάμαρ, ὠκύμορον δὲ
<nonn. d. 8.386> οὐ τέκον ̓Ακταίωνα κυνοσπάδα, σύννομον ὕλης.
<nonn. d. 8.387> οὐ χατέω φόρμιγγος ὀλίζονος: οὐρανίη γὰρ
<nonn. d. 8.388> ἀστραίη Κιθάρη Σεμέλης ὑμέναιον ἀείδει.”
<nonn. d. 8.389> ἔννεπε κυδιόωσα καὶ ἤθελε χερσὶν ἀφάσσειν
<nonn. d. 8.390> ἀστεροπὴν ὀλέτειραν, ἀφειδήσασα δὲ Μοίρης
<nonn. d. 8.391> τολμηρῇ παλάμῃ φονίων ἔψαυσε κεραυνῶν:
<nonn. d. 8.392> καὶ γάμος ἦν Σεμέλης θανατηφόρος, ἧς ἑνὶ θεσμῷ
<nonn. d. 8.393> πυρκαϊὴν καὶ τύμβον ἐθήκατο παστὸν ̓Ερινύς:
<nonn. d. 8.394> καὶ λοχίαις ἀκτῖσι γαμήλιον ἄσθμα κεραυνοῦ
<nonn. d. 8.395> Ζηνὸς ἀφειδήσαντος ὅλην τεφρώσατο νύμφην:
<nonn. d. 8.396> καὶ στεροπὴ πέλε μαῖα, καὶ Εἰλείθυια κεραυνοί:
<nonn. d. 8.397> κόλπου δ' αἰθομένοιο διαθρῴσκοντα τεκούσης
<nonn. d. 8.398> Βάκχον ἐπουρανίη μαιώσατο φειδομένη φλόξ,
<nonn. d. 8.399> μητροφόνῳ σπινθῆρι μαραινομένων ὑμεναίων:
<nonn. d. 8.400> καὶ βρέφος ἠλιτόμηνον ἀδηλήτου τοκετοῖο
<nonn. d. 8.401> ἄσθμασι φειδομένοισιν ἐχυτλώσαντο κεραυνοί:
<nonn. d. 8.402> καὶ Σεμέλη πυρόεσσαν ἐσαθρήσασα τελευτὴν
<nonn. d. 8.403> ὤλετο τερπομένη λόχιον μόρον: ἦν δὲ νοῆσαι
<nonn. d. 8.404> ἵμερον, Εἰλείθυιαν, ̓Ερινύας εἰν ἑνὶ παστῷ.
<nonn. d. 8.405> καὶ βρέφος ἡμιτέλεστον ἑῷ γενετῆρι λοχεῦσαι
<nonn. d. 8.406> οὐρανίῳ πυρὶ γυῖα λελουμένον ἤγαγεν ̔Ερμῆς.
<nonn. d. 8.407> Ζεὺς δὲ βαρυζήλοιο μετατρέψας νόον ̔́Ηρης
<nonn. d. 8.408> ἄγριον ἐπρήυνε παλίλλυτον ὄγκον ἀπειλῆς,
<nonn. d. 8.409> καὶ φλογερὴν Σεμέλην μετανάστιον εἰς πόλον ἄστρων
<nonn. d. 8.410> οὐρανὸν οἶκον ἔχουσαν ἀνήγαγε μητέρα Βάκχου
<nonn. d. 8.411> αἰθερίοις ναέτῃσιν ὁμέστιον, ὡς γένος ̔́Ηρης,
<nonn. d. 8.412> ὡς τόκον ̔Αρμονίης ἐξ ̓́Αρεος, ἐξ ̓Αφροδίτης:
<nonn. d. 8.413> καὶ καθαρῷ λούσασα νέον δέμας αἴθοπι πυρσῷ...
<nonn. d. 8.414> καὶ βίον ἄφθιτον ἔσχεν ̓Ολύμπιον: ἀντὶ δὲ Κάδμου
<nonn. d. 8.415> καὶ χθονίου δαπέδοιο καὶ Αὐτονόης καὶ ̓Αγαύης
<nonn. d. 8.416> σύνθρονον ̓́Αρτεμιν εὗρε καὶ ὡμίλησεν ̓Αθήνῃ
<nonn. d. 8.417> καὶ πόλον ἕδνον ἔδεκτο, μιῆς ψαύουσα τραπέζης
<nonn. d. 8.418> Ζηνὶ καὶ ̔Ερμάωνι καὶ ̓́Αρεϊ καὶ Κυθερείῃ.
<nonn. d. 9.1> Ζεὺς δὲ πατὴρ Σεμέλης φλογερῶν νωμήτορα κόλπων
<nonn. d. 9.2> ἡμιτελῆ λοχίοιο διαθρῴσκοντα κεραυνοῦ
<nonn. d. 9.3> δεξάμενος Διόνυσον ἐπέρραφεν ἄρσενι μηρῷ,
<nonn. d. 9.4> μαρμαρυγὴν δ' ἀνέμιμνε τελεσσιγόνοιο Σελήνης:
<nonn. d. 9.5> καὶ παλάμη Κρονίδαο κυβερνήτειρα λοχείης
<nonn. d. 9.6> αὐτομάτη πέλε μαῖα πολυρραφέος τοκετοῖο,
<nonn. d. 9.7> παιδοτόκου λύσασα μογοστόκα νήματα μηροῦ.
<nonn. d. 9.8> καὶ Διὸς ὠδίνοντος ἴτυς θηλύνετο μηροῦ,
<nonn. d. 9.9> καὶ πάις ἠλιτόμηνος ἀμήτορι τίκτετο θεσμῷ
<nonn. d. 9.10> ἄρσενα θηλυτέρην μετὰ γαστέρα γαστέρα βαίνων.
<nonn. d. 9.11> τὸν μὲν ὑπερκύψαντα θεηγενέος τοκετοῖο
<nonn. d. 9.12> στέμματι κισσήεντι λεχωίδες ἔστεφον ̔͂Ωραι
<nonn. d. 9.13> ἐσσομένων κήρυκες, ἐπ' ἀνθοκόμῳ δὲ καρήνῳ
<nonn. d. 9.14> εὐκεράων σκολιῇσιν ὑπὸ σπείρῃσι δρακόντων
<nonn. d. 9.15> ταυροφυῆ Διόνυσον ἐμιτρώσαντο κεράστην.
<nonn. d. 9.16> καί μιν ἔσω Δρακάνοιο λεχώιον ἀμφὶ κολώνην
<nonn. d. 9.17> πήχεϊ κολπωθέντι λαβὼν Μαιήιος ̔Ερμῆς
<nonn. d. 9.18> ἠερόθεν πεπότητο: λοχευομένῳ δὲ Λυαίῳ
<nonn. d. 9.19> πατρῴην ἐπέθηκεν ἐπωνυμίην τοκετοῖο
<nonn. d. 9.20> κικλήσκων Διόνυσον, ἐπεὶ ποδὶ φόρτον ἀείρων
<nonn. d. 9.21> ἤιε χωλαίνων Κρονίδης βεβριθότι μηρῷ,
<nonn. d. 9.22> νῦσος ὅτι γλώσσῃ Συρακοσσίδι χωλὸς ἀκούει:
<nonn. d. 9.23> καὶ θεὸν ἀρτιλόχευτον ἐφήμισαν Εἰραφιώτην,
<nonn. d. 9.24> ὅττί μιν εὐώδινι πατὴρ ἐρράψατο μηρῷ.
<nonn. d. 9.25> καί μιν ἀχυτλώτοιο διαΐσσοντα λοχείης
<nonn. d. 9.26> πήχεϊ κοῦρον ἄδακρυν ἐκούφισε σύγγονος ̔Ερμῆς,
<nonn. d. 9.27> καὶ βρέφος εὐκεράοιο φυῆς ἴνδαλμα Σελήνης
<nonn. d. 9.28> ὤπασε θυγατέρεσσι Λάμου ποταμηίσι Νύμφαις,
<nonn. d. 9.29> παῖδα Διὸς κομέειν σταφυληκόμον: αἱ δὲ λαβοῦσαι
<nonn. d. 9.30> Βάκχον ἐπηχύναντο, καὶ εἰς στόμα παιδὸς ἑκάστη
<nonn. d. 9.31> ἀθλιβέων γλαγόεσσαν ἀνέβλυεν ἰκμάδα μαζῶν.
<nonn. d. 9.32> καὶ πάις ἀντικέλευθον ἐς οὐρανὸν ὄμμα τιταίνων
<nonn. d. 9.33> ὕπτιος ἦεν ἄυπνος, ἀμοιβαίῃσι δὲ ῥιπαῖς
<nonn. d. 9.34> ἠέρα λακτίζων διδυμάονι τέρπετο παλμῷ,
<nonn. d. 9.35> καὶ πόλον ἐσκοπίαζεν ἀήθεα, θαμβαλέος δὲ
<nonn. d. 9.36> πατρῴην ἐγέλασσεν ἴτυν δεδοκημένος ἄστρων.
<nonn. d. 9.37> καὶ βρέφος ἀθρήσασα Διὸς μαστίζετο νύμφη:
<nonn. d. 9.38> θυγατέρες δὲ Λάμοιο χόλῳ βαρυμήνιος ̔́Ηρης
<nonn. d. 9.39> δαιμονίης κακότητος ἐβακχεύθησαν ἱμάσθλῃ:
<nonn. d. 9.40> ἐν δὲ δόμῳ δμωῇσιν ἐπέχραον, ἐν τριόδοις δὲ
<nonn. d. 9.41> ξεινοφόνῳ δαίτρευον ὁδοιπόρον ἄνδρα μαχαίρῃ:
<nonn. d. 9.42> φρικαλέαι δ' ἀλάλαζον, ὑπὸ στροφάλιγγι δὲ ῥιπῇ
<nonn. d. 9.43> ὀφθαλμοὺς ἐλέλιζον ἀκοσμήτοιο προσώπου:
<nonn. d. 9.44> πάντῃ δ' ἔνθα καὶ ἔνθα νοοπλανέεσσι μενοιναῖς
<nonn. d. 9.45> ἔτρεχον ἀσταθέων τροχαλῷ σκιρτήματι ταρσῶν:
<nonn. d. 9.46> καὶ πλοκάμους βάκχευον ἐς ἠέρα θυιάδες αὖραι
<nonn. d. 9.47> πλαζομένους: κροκόεις δὲ περὶ στέρνοισιν ἑκάστης
<nonn. d. 9.48> ἀφροκόμῳ ῥαθάμιγγι χιτὼν λευκαίνετο κούρης.
<nonn. d. 9.49> καί νύ κε φοιταλέης ἑτερόφρονι κύματι λύσσης
<nonn. d. 9.50> νήπιον εἰσέτι Βάκχον ἐμιστύλλοντο μαχαίρῃ,
<nonn. d. 9.51> εἰ μὴ ἀσημάντοιο ποδὸς ληίστορι ταρσῷ
<nonn. d. 9.52> Βάκχον ὑποκλέψας πτερόεις πάλιν ἥρπασεν ̔Ερμῆς,
<nonn. d. 9.53> καὶ βρέφος ἀρτικόμιστον ἔχων ζωαρκέι κόλπῳ
<nonn. d. 9.54> εἰς δόμον ἀρτιτόκοιο λεχώιον ἤγαγεν ̓Ινοῦς.
<nonn. d. 9.55> ἡ μὲν ἀνηέρταζεν ἑῆς προθορόντα λοχείης
<nonn. d. 9.56> νήπιον εἰσεέτι κοῦρον, ἐπωλένιον Μελικέρτην,
<nonn. d. 9.57> παιδοκόμοις παλάμῃσιν: ἀνοιδαίνοντο δὲ μαζοὶ
<nonn. d. 9.58> θλιβομένοιο γάλακτος ἀναβλύζοντες ἐέρσην.
<nonn. d. 9.59> καὶ φιλίοις στομάτεσσι θεὸς μειλίξατο νύμφην
<nonn. d. 9.60> θέσκελον ὀμφήεντι χέων ἔπος ἀνθερεῶνι:
<nonn. d. 9.61> “Δέξο, γύναι, νέον υἷα, τεῷ δ' ἐνικάτθεο κόλπῳ
<nonn. d. 9.62> παῖδα κασιγνήτης Σεμέλης σέεν, ὃν παρὰ παστῷ
<nonn. d. 9.63> οὐ στεροπῆς ἀμάθυνεν ὅλον σέλας, οὐδέ μιν αὐτοὶ
<nonn. d. 9.64> μητροφόνοι σπινθῆρες ἐδηλήσαντο κεραυνοῦ.
<nonn. d. 9.65> καὶ βρέφος ἀχλυόεντι δόμῳ πεφυλαγμένον ἔστω,
<nonn. d. 9.66> μηδέ μιν ἀθρήσειεν ἔσω γλαφυροῖο μελάθρου
<nonn. d. 9.67> ἠμάτιον Φαέθοντος ἢ ἔννυχου ὄμμα Σελήνης,
<nonn. d. 9.68> μηδέ ἑ κουρίζοντα, καὶ εἰ ταυρῶπις ἀκούει,
<nonn. d. 9.69> ζηλήμων βαρύμηνις ἴδῃ κεκαλυμμένον ̔́Ηρη.
<nonn. d. 9.70> δέξο κασιγνήτης σέθεν υἱέα: σοὶ δὲ Κρονίων
<nonn. d. 9.71> ἄξια σῶν καμάτων ὀπάσει θρεπτήρια κείνου.
<nonn. d. 9.72> ὀλβίη ἐν πάσῃσι θυγατράνσιν ἔπλεο Κάδμου:
<nonn. d. 9.73> ἤδη γὰρ Σεμέλη φλογερῷ δέδμητο βελέμνῳ,
<nonn. d. 9.74> Αὐτονόν δὲ θανόντι σὺν υἱέι γαῖα καλύψει,
<nonn. d. 9.75> ἀμφοτέροις δ' ἕνα τύμβον ἀναστήσειε Κιθαιρών,
<nonn. d. 9.76> καὶ μόρον οὐρεσίφοιτος ἐσαθρήσειεν ̓Αγαύη
<nonn. d. 9.77> Πενθέος ὀλλυμένοιο, νόθης ψαύσασα κονίης,
<nonn. d. 9.78> παιδοφόνος γεγαυῖα λιπόπτολις: ἀλλὰ σὺ μούνη
<nonn. d. 9.79> ἔσσαι αὐχήεσσα, τόσης ναέτειρα θαλάσσης,
<nonn. d. 9.80> οἶκον ἀμειβομένη Ποσιδήιον, εἰναλίη δὲ
<nonn. d. 9.81> ὡς Θέτις, ὡς Ταλάτεια φατίζεαι ̔Υδριὰσ1 ̔Ινώ:
<nonn. d. 9.82> οὐ χθονίῳ κενεῶνι κατακρύψει σε Κιθαιρών,
<nonn. d. 9.83> ἀλλὰ σὺ Νηρεΐδων μία γίνεαι: ἀντὶ δὲ Κάδμου
<nonn. d. 9.84> ἐλπίδι λωιτέρῃ καλέσῃς Νηρῆα τοκῆα
<nonn. d. 9.85> παιδὶ τεῷ ζώουσα σὺν ἀθανάτῳ Μελικέρτῃ,
<nonn. d. 9.86> Λευκοθέη, κρατέουσα χυτῆς κληῖδα γαλήνης,
<nonn. d. 9.87> εὐπλοΐης μεδέουσα μετ' Αἰόλον: εὐδιόων δὲ
<nonn. d. 9.88> σοὶ πίσυνος πλεύσειε φιλέμπορος εἰν ἁλὶ ναύτης
<nonn. d. 9.89> βωμὸν ἕνα στήσας ἐνοσίχθονι καὶ Μελικέρτῃ,
<nonn. d. 9.90> ῥέζων ἀμφοτέροισι: θαλασσαίοιο δὲ δίφρου
<nonn. d. 9.91> δέξεται ἡνιοχῆα Παλαίμονα κυανοχαίτης.”
<nonn. d. 9.92> ὣς εἰπὼν ἀκίχητος ἐς οὐρανὸν ἔδραμεν ̔Ερμῆς
<nonn. d. 9.93> ἠέρι δινεύων ἀνεμώδεα ταρσὰ πεδίλων.
<nonn. d. 9.94> ̓Ινὼ δ' οὐκ ἀπίθησε, φιλοστόργῳ δὲ μενοινῇ
<nonn. d. 9.95> παιδοκόμῳ πήχυνεν ἀμήτορα Βάκχον ἀγοσ2τῷ,
<nonn. d. 9.96> πήχεϊ δ' ἁπλώσασα συνωρίδα δίζυγα παίδων
<nonn. d. 9.97> δίζυγα μαζὸν ὄρεξε Παλαίμονι καὶ Διονύσῳ:
<nonn. d. 9.98> καὶ βρέφος ἀμφιπόλῳ παρεθήκατο Μύστιδι νύμφῃ,
<nonn. d. 9.99> Μύστιδι καλλικόμῳ Σιδωνίδι, τὴν ἔτι κούρην
<nonn. d. 9.100> Κάδμος ἀνηέξησε πατὴρ θαλαμηπόλον ̓Ινοῦς:
<nonn. d. 9.101> ἣ τότε Βάκχον ἑλοῦσα θεοτρεφέων ἀπὸ μαζῶν
<nonn. d. 9.102> ἀρροϊδῆ ζοφόεντι κατεκήισσε βερέθρῳ:
<nonn. d. 9.103> καὶ Διὸς αὐτοβόητος ἀπαγγέλλουσα λοχείην
<nonn. d. 9.104> μαρμαρυγὴ σελάγιζε, καταυγάζουσα προσώπου:
<nonn. d. 9.105> τοῖχοι δ' ἀχλυόεντε ἐλευκαίνοντο μελάθρου
<nonn. d. 9.106> καὶ ζόφον ἔκρυφε φέγγος ἀθηήτου Διονύσου.
<nonn. d. 9.107> καὶ Βρομίῳ παίζοντι παρέζετο πάννυχος ̓Ινώ:
<nonn. d. 9.108> πολλάκι δ' ἀστήρικτος ἀναθρῴσκων Μελικέρτης
<nonn. d. 9.109> χείηεσιν ἀντιτύποισιν ἀνέσπασε γείτονα θηλὴν
<nonn. d. 9.110> εὔια παππάζοντι παρερπύζων Διονύσῳ.
<nonn. d. 9.111> καὶ θεὸν ἔτρεφε Μύστις ἑῆς μετὰ μαζὸν ἀνάσσης
<nonn. d. 9.112> ὄμμασιν ἀγρύπνοισι παρεδρήσσουσα Λυαίῳ:
<nonn. d. 9.113> καὶ πινυτὴ θεράπαινα φερώνυμα Μύστιδι τέχνῃ
<nonn. d. 9.114> ὄρηια νυκτελίοιο διδασκομένη Διονύσου
<nonn. d. 9.115> καὶ τελετὴν ἄγρυπνον ἐπεντύνουσα Λυαίῳ
<nonn. d. 9.116> πρώτη ῥόπτρον ἔσεισεν, ἐπεπλατάγησε δὲ Βάκχῳ
<nonn. d. 9.117> κύμβαλα δινεύουσα περίκροτα δίζυγι χαλκῷ,
<nonn. d. 9.118> πρώτη νυκτιχόρευτον ἀναψαμένη φλόγα πεύκης
<nonn. d. 9.119> εὔιον ἐσμαράγησεν ἀκοιμήτῳ Διονύσῳ,
<nonn. d. 9.120> πρώτη καμπύλον ἄνθος ἀναδέψασα κορύμβω
<nonn. d. 9.121> ἄπλοκον ἀμπελόεντι κόμην μιτρώσατο δεσμῷ,
<nonn. d. 9.122> αὐτὴ δ' ἔπλεκε θύρσον ἑμόζυγον οἴνοπι κισσῷ,
<nonn. d. 9.123> ἀκροτάτῳ δὲ σίδηρον ἐπεσφήκωσε κορύμβῳ
<nonn. d. 9.124> κευθόμενον πετάλοισιν, ὅπως μὴ Βάκχον ἀμύξῃ:
<nonn. d. 9.125> καὶ φιάλας γυμνοῖσιν ἐπὶ στέρνοισι καθάψαι
<nonn. d. 9.126> χαλκείας ἐνόνσε καὶ ἰξύι δέρματα νεβρῶν:
<nonn. d. 9.127> καὶ τελετῆς ζαθέης ἐγκύμονα μύστιδα κίστην
<nonn. d. 9.128> παίγνια κουρίζοντι διδασκομένη Διονύσῳ
<nonn. d. 9.129> πρώτη ἐχιδνήεντα κατὰ χροὸς ἧψεν ἱμάντα
<nonn. d. 9.130> σύμπλοκον, εἱλικόεις δὲ δράκων περὶ δίπλακα μίτρην
<nonn. d. 9.131> ἅμματα κυκλώσας ὀφιώδεϊ κάμπτετο δεσμῷ.
<nonn. d. 9.132> τὸν δὲ πολυκλήιστον ὑπὸ σφρηγῖδα μελάθρου
<nonn. d. 9.133> ὄμμασιν ἀπλανέεσσιν ἴδεν πανεπόψιος ̔́Ηρη
<nonn. d. 9.134> μύστιδος ἀφράστοιο μυχῷ πεφυλαγμένον οἴκου:
<nonn. d. 9.135> καὶ Στυγὸς ὑστερόποινον ἐπώμνυε νέρτερον ὕδωρ
<nonn. d. 9.136> παντοίῃ κακότητι κατακλύζειν δόμον ̓Ινοῦς.
<nonn. d. 9.137> καί νύ κεν ἠμάλδυνε Διὸς γόνον: ἀλλά μιν ̔Ερμῆς
<nonn. d. 9.138> ἁρπάξας ἐκόμισσε Κυβηλίδος εἰς ῥάχιν ὕλης:
<nonn. d. 9.139> ̔́Ηρη δ' ὠκυπέδιλος ἑπέδραμεν εὔποδι ταρσῷ
<nonn. d. 9.140> ὑψόθεν ἀστήρικτος: ὁ δὲ δρόμον ἔφθασεν ̔́Ηρης,
<nonn. d. 9.141> πρωτογόνου δὲ Φάνητος ἀτέρμονα δύσατο μορφήν
<nonn. d. 9.142> καὶ θεὸν ἁζομένη πρωτόσπορον εἴκαθεν ̔́Ηρη
<nonn. d. 9.143> ψευδομένας ἀκτῖνας ὑποπτήσσουσα προσώπου,
<nonn. d. 9.144> οὐδὲ νόθης ἐνόησε δολοπλόκον εἰκόνα μορφῆς:
<nonn. d. 9.145> κουφοτέροις δὲ πόδεσσιν ὀρειάδα πέζαν ἀμείβων,
<nonn. d. 9.146> χερσὶ περιπλεκέεσσι κερασφόρον υἷα κομίζων,
<nonn. d. 9.147> μητρὶ Διὸς γενέταο λεοντοβότῳ πόρε ̔Ρείῃ,
<nonn. d. 9.148> καί τινα μῦθον ἔειπεν ἀριστώδινι θεαίνῃ:
<nonn. d. 9.149> “Δέξο, θεά, νέον υἷα τεοῦ Διός, ὃς μόθον ̓Ινδῶν
<nonn. d. 9.150> ἀθλεύσας μετὰ γαῖαν ἐλεύσεται εἰς πόλον ἄστρων,
<nonn. d. 9.151> ̔́Ηρῃ χωομένῃ μεγάλη χάρις: οὐ γὰρ ἐῴκει,
<nonn. d. 9.152> ὃν Κρονίδης ὤδινεν, ἔχειν κουροτρόφον ̓Ινώ:
<nonn. d. 9.153> μαῖα Διωνύσοιο Διὸς γενέτειρα γενέσθω,
<nonn. d. 9.154> μήτηρ Ζηνὸς ἐοῦσα καὶ υἱωνοῖο τιθήνη.”
<nonn. d. 9.155> ὣς εἰπών ταχύγουνος ἐς οὐρανὸν ἤλυθεν ̔Ερμῆς
<nonn. d. 9.156> κυκλώσας βαλίῃσιν ὑπηνέμιον πτερὸν αὔραις:
<nonn. d. 9.157> αὐτογόνου δὲ Φάνητος ὑπέρτερον εἶδος ἀμείψας
<nonn. d. 9.158> ἀρχαίην παλίνορσος ἑὴν ἀνεδύσατο μορφὴν
<nonn. d. 9.159> μητέρι παιδοκόμῳ παλιναυξέα Βάκχον ἐάσας.
<nonn. d. 9.160> τὸν δὲ θεὰ κομέεσκε καὶ εἰσέτι κοῦρον ἐόντα
<nonn. d. 9.161> ἅρματος ὠμοβόμων ἐπιβήτορα θῆκε λεόντων:
<nonn. d. 9.162> καὶ τροχαλοὶ Κορύβαντες ἔσω θεοδέγμονος αὐλῆς
<nonn. d. 9.163> παιδοκόμῳ Διόνυσον ἐμιτρώσαντο χορείῃ,
<nonn. d. 9.164> καὶ ξίφεα κτυπέεσκον, ἀμοιβαίῃσι δὲ ῥιπαῖς
<nonn. d. 9.165> ἀσπίδας ἐκρούσαντο κυβιστητῆρι σιδήρῳ
<nonn. d. 9.166> κουροσύνην κλέπτοντες ἀεξομένου Διονύσου:
<nonn. d. 9.167> καὶ πάις εἰσαΐων σακέων μαιήιον ἠχὼ
<nonn. d. 9.168> πατρῴαις κομιδῇσιν ἀεξήθη Κορυβάντων.
<nonn. d. 9.169> καὶ νέος ἐνναέτηρος ἔχων θηροκτόνον ἄγρην
<nonn. d. 9.170> ποσσὶ μὲν ὠκυτέροισι παρέστιχεν ἴθμα λαγωοῦ,
<nonn. d. 9.171> χειρὶ δὲ νηπιάχῳ μεθέπων κεμαδοσσόον ἀλκήν
<nonn. d. 9.172> ποικίλον ᾐώρησεν ἐπ' αὐχένι ωεβρὸν ἀείρων,
<nonn. d. 9.173> καὶ θρασὺν αἰολόνωτον ἔχων τετανυσμένον ὤμῳ
<nonn. d. 9.174> τίγριν ἄνω κούφιζε μετάρσιον ἔκτοθι δεσμοῦ ...
<nonn. d. 9.175> σκύμνους χερσὶν ἔχων ἐπεδείκνυε μητέρι ̔Ρείῃ,
<nonn. d. 9.176> ἁρπάξας νέα τέκνα πολυλλαγέων ἀπὸ μαζῶν,
<nonn. d. 9.177> σμερδαλέους δὲ λέοντας ἔτι ζώοντας ἐρύσσας
<nonn. d. 9.178> μητέρι δῶρα τίταινεν, ἵνα ζεύξειεν ἀπήνῃ
<nonn. d. 9.179> δίζυγας ἀμφοτέρῃσι πόδας παλάμῃσι πιέζων.
<nonn. d. 9.180> θαμβαλέη δὲ γέλωτι γεγηθότι δέρκετο ̔Ρείη
<nonn. d. 9.181> ἠνορέην καὶ ἄεθλα νεηγενέος Διονύσου:
<nonn. d. 9.182> καὶ βλοσυρῶν ̓Ιόβακχον ἰδὼν ἐλατῆρα λεόντων
<nonn. d. 9.183> ὄμμασι τερπομένοισι πατὴρ ἐγέλασσε Κρονίων.
<nonn. d. 9.184> καὶ χροΐ λαχνήεντας ἀνεχλαίνωσε χιτῶνας
<nonn. d. 9.185> Εὔιος ἀρτιτέλεστον ἔκων παιδήιον ἥβην,
<nonn. d. 9.186> δαιδαλέην ἐλάφοιο φέρων ὤμοισι καλύπτρην,
<nonn. d. 9.187> αἰθερίων μιμηλὸν ἔχων τύπον αἰόλον ἄστρων:
<nonn. d. 9.188> καὶ Φρυγίης ὑπὸ πέζαν ἐς αὔλια λύλκας ἐλάσσας
<nonn. d. 9.189> στικτοῖς πορδαλίεσσιν ἑὴν ἔζευξεν ἀπήνην,
<nonn. d. 9.190> οἷά τε πατρῴων δαπέδων ἴνδαλμα γεραίρων:
<nonn. d. 9.191> πολλάκι δ' ἀθανάτησ1 ἐποχημένος ἅρματι ̔Ρείης,
<nonn. d. 9.192> βαιῇ χειρὶ φέρων ἁπαλόχροϊ κύκλα χαλινοῦ,
<nonn. d. 9.193> κραιπνὸν ἐπειγομένων ἀνεσείρασεν ἅρμα λεόντων:
<nonn. d. 9.194> καὶ Διὸς ὑψιμέδοντος ἐνὶ φρεσὶ θάρσος ἀέξων
<nonn. d. 9.195> δεξιτερὴν ἐτίταινεν ἐπὶ στόμα λυσσάδος ἄρκτου,
<nonn. d. 9.196> σμερδαλέαις γενύεσσιν ἀταρβέα δάκτυλα βάλλων,
<nonn. d. 9.197> δάκτυλα κουρίζοντα: καὶ ἵστατο μειλιχίη θὴρ
<nonn. d. 9.198> νηπιάχῳ στόμα δοῦλον ἐπιτρέψασα Λυαίῳ,
<nonn. d. 9.199> καὶ κύσε καρχαλέοισι φιλήμασι δίκτυλα Βάκχου.
<nonn. d. 9.200> ὣς ὁ μὲν ἠέξητο φιλοσκοπέλῳ παρὰ ̔Ρείῃ
<nonn. d. 9.201> ἀρτιθαλὴς ἔτι κοῦρος ὀρίτροφος. ἀμφὶ δὲ πέτραις
<nonn. d. 9.202> Πᾶνες ἐκυκλώσαντο χοροίτυπον υἷα Θυώνης,
<nonn. d. 9.203> ποσσὶ δασυκνήμοισι περισκαίροντες ἐρίπναις,
<nonn. d. 9.204> Βάκχον ἀνευάζοντες: ἑλισσομένων δὲ χορείῃ
<nonn. d. 9.205> αἰγείη κροτάλιζε ποδῶν σκιρτήματι χηλή.
<nonn. d. 9.206> καὶ Σεμέλη κατ' ̓́Ολυμπον ἔτι πνείουσα κεραυνοῦ
<nonn. d. 9.207> αὐχένα γαῦρον ἄειρε καὶ ὑψινόῳ φάτο φωνῇ:
<nonn. d. 9.208> “̔́Ηρη, ἐσυλήθης: Σεμέλης τόκος ἐστὶν ἀρείων:
<nonn. d. 9.209> Ζεὺς ἐμὸν υἷα λόχευσε καὶ ἀντ' ἐμέθεν πέλε μήτηρ,
<nonn. d. 9.210> σπεῖρε πατὴρ καὶ ἔτικτε, τὸν ἤροσεν, αὐτοτόκῳ δὲ
<nonn. d. 9.211> γαστρὶ νόθῃ τέκε παῖδα, φύσιν δ' ἤλλαξεν ἀνάγκῃ.
<nonn. d. 9.212> Βάκχος ̓Ενυαλίου πέλε φέρτερος: ὑμέτερον γὰρ
<nonn. d. 9.213> ἤροσε μοῦνον ̓́Αρηα καὶ οὐ τεκνώσατο μηρῷ.
<nonn. d. 9.214> Θήβη δ' ̓Ορτυγίης κλέος ἔκρυφεν: οὐρανίη γὰρ
<nonn. d. 9.215> λάθριον ̓Απόλλωνα διωκομένη τέκε Λητώ:
<nonn. d. 9.216> Λητὼ Φοῖβον ἔτικτε, καὶ οὐκ ὤδινε Κρονίων:
<nonn. d. 9.217> ̔Ερμείαν τέκε Μαῖα, καὶ οὐκ ἐλόχευσεν ἀκοίτης:
<nonn. d. 9.218> ἀμφαδίην δ' ἐμὸν υἷα πατὴρ τέκεν. ἆ μέγα θαῦμα,
<nonn. d. 9.219> δέρκεο σῆς Διόνυσον ἐν ἀγκαλίδεσσι τεκούσης
<nonn. d. 9.220> πήχεϊ παιδοκόμῳ περικείμενον: ἀενάου δὲ
<nonn. d. 9.221> ἡ ταμίη κόσμοιο, θεῶν πρωτόσπορος ἀρχή,
<nonn. d. 9.222> παμμήτωρ, Βρομίου τροφὸς ἔπλετο: νηπιάχῳ γὰρ
<nonn. d. 9.223> Βάκχῳ μαζὸν ὄρεξε, τὸν ἔσπασεν ὑψιμέδων Ζεύς.
<nonn. d. 9.224> τίς Κρονίδης ὤδινε, τίς ἔτρεφεν ̓́Αρεα ̔Ρείη
<nonn. d. 9.225> παῖδα τεόν; Κυβέλη δὲ φατιζομένη σέο μήτηρ
<nonn. d. 9.226> Ζῆνα τέκεν καὶ Βάκχον ἀνέτρεφεν εἰν ἑνὶ κόλπῳ:
<nonn. d. 9.227> ἀμφοτέρους ἤειρε καὶ υἱέα καὶ γενετῆρα.
<nonn. d. 9.228> οὐδὲ τόκῳ Σεμέλης ἀπάτωρ ̔́Ηφαιστος ἐρίζοι
<nonn. d. 9.229> ἄσπορος ἐκ γενετῆρος, ὃν αὐτόγονος τέκεν ̔́Ηρη
<nonn. d. 9.230> λεπταλέων σκάζοντα ποδῶν ἑτεραλκέι ταρσῷ,
<nonn. d. 9.231> μητρῴην ἀτέλεστον ὑποκλέπτοντα λοχείην.
<nonn. d. 9.232> οὐ Σεμέλῃ πέλε Μαῖα πανείκελος, ἧς πάις ̔Ερμῆς
<nonn. d. 9.233> ἰσοφανὴς δολόεις, κεκορυθμένος οἷά περ ̓́Αρης,
<nonn. d. 9.234> ̔́Ηρην ἠπερόπευσεν, ἕως γλάγος ἔσπασε μαζῶν.
<nonn. d. 9.235> εἴξατέ μοι: Σεμέλη γὰρ ἑὸν πόσιν ἔλλαχε μούνη
<nonn. d. 9.236> τὴν αὐτὴν ἀρόωντα καὶ ὠδίνοντα γενέθλην.
<nonn. d. 9.237> ὀλβίστη Σεμέλη χάριν υἱέος: ἡμέτερος γὰρ
<nonn. d. 9.238> νόσφι δόλου Διόνυσος ἐλεύσεται εἰς χορὸν ἄστρων
<nonn. d. 9.239> αἰθέρα ναιετάων πατρώιον, ὅττι θεαίνης
<nonn. d. 9.240> τοσσατίης ὑπέδεκτο θεοτρεφέος γάλα θηλῆς:
<nonn. d. 9.241> ἵξεται αὐτοκέλευστος ἐς οὐρανόν, οὐδὲ χατίζει
<nonn. d. 9.242> ̔Ηραίοιο γάλακτος ἀρείονα μαζὸν ἀμέλξας.”
<nonn. d. 9.243> εἶπεν ἀγαλλομένη καὶ ἐν αἰθέρι: χωομένη δὲ
<nonn. d. 9.244> Ζηνὸς ἀνεπτοίησε δάμαρ μετανάστιον ̓Ινώ,
<nonn. d. 9.245> ἀπροϊδὴς ̓Αθάμαντος ἐπιβρίσασα μελάθρῳ
<nonn. d. 9.246> εἰσέτι κουρίζοντι χολωομένη Διονύσῳ.
<nonn. d. 9.247> ἐκ θαλάμου δὲ φυγοῦσα διέδραμε δύσγαμος ̓Ινώ,
<nonn. d. 9.248> τρηχαλέας ἀπέδιλος ἐπισκαίρουσα κολώνας,
<nonn. d. 9.249> ἴχνος ἀκηρύκτοιο μετεσσυμένη Διονύσου:
<nonn. d. 9.250> φοιταλέη δὲ βέβηκε δι' οὔρεος οὔρεα νύμφη,
<nonn. d. 9.251> ἄχρι χαραδρήεσσαν ἐδύσατο Δελφίδα Πυθώ:
<nonn. d. 9.252> καὶ μόγις ἴχνος ἔκαμψε δρακοντοβότῳ παρὰ λόχμῃ
<nonn. d. 9.253> ἄσχετα παιφάσσουσα: κατὰ στέρνοιο δὲ γυμνοῦ
<nonn. d. 9.254> πενθαλέον κήρυκα διαρρήξασα χιτῶνα
<nonn. d. 9.255> αἰνομανὴς πεφόρητο: νοοπλάγκτοιο δὲ νύμφης
<nonn. d. 9.256> οἰμωγὴν ἀίων ἑτερόθροον ἔτρεμε ποιμήν.
<nonn. d. 9.257> πολλάκι θεσπεσίῃ τριποδηίδι σύμπλοκον ἕδρῃ
<nonn. d. 9.258> αὐχμηραῖς τριέλικτον ὄφιν σπειρηδὸν ἐθείραις
<nonn. d. 9.259> ἥρμοσε, λεπταλέῳ δὲ περισφίγξασα καρήνῳ
<nonn. d. 9.260> μηκεδανὴν μίτρωσε δρακοντείῳ τρίχα δεσμῷ:
<nonn. d. 9.261> παρθενικὰς δ' ἐδίωκε θεωρίδας. οὐ τότε λοιβή,
<nonn. d. 9.262> οὐδὲ θυηπολίη μεταδήμιος, οὐ παρὰ νηῷ
<nonn. d. 9.263> Δελφὸς ἀνὴρ ἐχόρευε: τανυπλέκτοιο δὲ κισσοῦ
<nonn. d. 9.264> γυιοβόροις ἑλίκεσσιν ἐμαστίζοντο γυναῖκες.
<nonn. d. 9.265> θηρητὴρ δ' ἀλέεινεν ἰδὼν ὀρεσίδρομον ̓Ινώ,
<nonn. d. 9.266> καλλείψας σταλίκων λίνεον δόλον: ὑψιλόφου δὲ
<nonn. d. 9.267> αἰπόλος ἤλασεν αἶγας ὑπὸ πτύχα φωλάδα πέτρης
<nonn. d. 9.268> καὶ βόας ἱδρώοντας ὑπὸ ζυγόδεσμον ἐλαύνων
<nonn. d. 9.269> ἅλμασιν ̓Ινῴοισι γέρων ἔφριξεν ἀροτρεύς.
<nonn. d. 9.270> καὶ χθονίης σφίγξασα βοῆς ἀλλόθροον ἠχὼ
<nonn. d. 9.271> Πυθιὰς ὀμφήεσσα δι' οὔρεος ἔτρεχε κούρη,
<nonn. d. 9.272> ἠθάδα σεισαμένη κεφαλῇ Πανοπηίδα δάφνην:
<nonn. d. 9.273> δυσαμένη δὲ κάρηνα βαθυκνήμιδος ἐρίπνης
<nonn. d. 9.274> Δελφικὸν ἄντρον ἔναιε φόβῳ λυσσώδεος ̓Ινοῦς.
<nonn. d. 9.275> ἀλλὰ διεσσυμένη πολυκαμπέος ἔνδιον ὕλης
<nonn. d. 9.276> οὐ λάθεν ̓Απόλλωνα πανόψιον: ἄγχι δὲ λόχμης
<nonn. d. 9.277> οἰκτείρων ταχὺς ἦλθε, καὶ εἰς βροτὸν εἶδος ἀμείψας
<nonn. d. 9.278> νύμφης ἐγγὺς ἵκανε, καὶ ἀκρότατον δέμας ̓Ινοῦς
<nonn. d. 9.279> φειδομέναις παλάμῃσι σοφῆς ἐπλέξατο Δάφνης,
<nonn. d. 9.280> καὶ οἱ νήδυμον ὕπνον ἐπήγαγεν: ἀμβροσίῃ δὲ
<nonn. d. 9.281> ὑπναλέης ἔχρισεν ὅλον χρόα πενθάδος ̓Ινοῦς
<nonn. d. 9.282> λυσιπόνῳ ῥαθάμιγγι μεμηνότα γυῖα διαίνων.
<nonn. d. 9.283> καὶ χρόνον αὐτόθι μίμνεν ἔσω Παρνησίδος ὕλης
<nonn. d. 9.284> τέτρατον εἰς λυκάβαντα, καὶ ὀμφαίῃ παρὰ πέτρῃ
<nonn. d. 9.285> εἰσέτι νηπιάχοιο χοροὺς ἱδρύσατο Βάκχου
<nonn. d. 9.286> Φοίβου μαντοσύνῃσι: σὺν ἀγρύπνοισι δὲ πεύκαις
<nonn. d. 9.287> Κωρυκίδες θυόεντα μετέστιχον ὄργια Βάκχαι,
<nonn. d. 9.288> καὶ ζαθέαις παλάμῃσιν ἀλεξητήρια λύσσης
<nonn. d. 9.289> φάρμακα συλλέξαντο καὶ ἰήσαντο γυναῖκα.
<nonn. d. 9.290> Κεκλομένου δ' ̓Αθάμαντος ὀπάονες ἦσαν ἀλῆται
<nonn. d. 9.291> πάντοθι μαστεύοντες: ὀριπλανέες δὲ καὶ αὐταὶ
<nonn. d. 9.292> δμωίδες ἐστιχόωντο πολυστρέπτοισι πορείαις
<nonn. d. 9.293> διζόμεναι περίφοιτον ἀπευθέος ἴχνος ἀνάσσης
<nonn. d. 9.294> πλαζομένης ἀκίχητα: φιλοθρήνων δὲ γυναικῶν
<nonn. d. 9.295> στυγνὸς ἐρευθιόωσαν ὄνυξ ἤμυσσε παρειήν,
<nonn. d. 9.296> καὶ ῥοδέοις ἐκόρυσσαν ἑκούσια δάκτυλα μαζοῖς:
<nonn. d. 9.297> καὶ πολὺν οἰμωγῇσι δι' ἄστεος ἦχον ἰάλλων
<nonn. d. 9.298> πενθαλέης ὀλόλυξε βεβυσμένος οἶκος ἀνίης:
<nonn. d. 9.299> καὶ πλέον αἰολόμητις ἐδέχνυτο Μύστις ἀνάγκην,
<nonn. d. 9.300> εἶχε δὲ διπλόον ἄλγος ἀλωομένης ἔτι δειλῆς
<nonn. d. 9.301> ̓Ινοῦς τλησιπόνοιο καὶ ἁρπαμένου Διονύσου.
<nonn. d. 9.302> οὐ μὲν ἄναξ ̓Αθάμας κινυρὴν ὠδύρετο νύμφην,
<nonn. d. 9.303> ἀλλὰ λιπὼν ἄμνηστον ἀκηρύκτου πόθον ̓Ινοῦς
<nonn. d. 9.304> δισσοτόκου Νεφέλης προτέρης μετὰ δέμνια νύμφης
<nonn. d. 9.305> ἁβρὰ βαθυζώνοιο μετέστιχε λέκτρα Θεμιστοῦς,
<nonn. d. 9.306> καὶ τρίτον εἰς ὑμέναιον ἄγων ̔Υψηίδα κούρην
<nonn. d. 9.307> ̓Ινοῦς ῥῖψεν ἔρωτα: καὶ ὡς τροφὸς ἁβρὸν ἀθύρων,
<nonn. d. 9.308> ὑψιπόρῳ στροφάλιγγι μετάρσιον ἠέρι πέμπων,
<nonn. d. 9.309> κούφισε παππάζοντα παρηγορέων Μελικέρτην:
<nonn. d. 9.310> καί οἱ δακρυχέοντι γαλακτοφόρου περὶ θηλῆς
<nonn. d. 9.311> ἄρσενα μαζὸν ὄρεξε, πόθον δ' ἀνέκοψε τεκούσης.
<nonn. d. 9.312> ἐκ λεχέων δ' ̓Αθάμαντος ἀνηέξησε Θεμιστὼ
<nonn. d. 9.313> υἱέας εὐθώρηκας, ἀλεξητῆρας ̓Ενυοῦς,
<nonn. d. 9.314> Σχοινέα καὶ Λεύκωνα, νέην εὐήνορα φύτλην,
<nonn. d. 9.315> πρωτοτόκοις ὠδῖσιν: ἐπ' ἀμφοτέροισι δὲ μήτηρ
<nonn. d. 9.316> ξυνῆς δισσὰ γένεθλα μιῆς βλάστημα λοχείης
<nonn. d. 9.317> γείνατο Πορφυρέωνα καὶ ἔτρεφε πίονι μαζῷ
<nonn. d. 9.318> Πτοῖον, ἀλεξικάκοιο θάλος παιδήιον ἥβης,
<nonn. d. 9.319> ἄμφω τηλυγέτους καὶ ὁμήλικας, οὕς ποτε μήτηρ
<nonn. d. 9.320> μητρυιῆς ἅτε παῖδας ἀπηλοίησε Θεμιστώ,
<nonn. d. 9.321> δίπτυχον ἀγλαόπαιδος ὀιομένη γένος ̓Ινοῦς.
<nonn. d. 10.1> ὣς ἡ μὲν φονίη παιδοκτόνος ἔπλετο μήτηρ
<nonn. d. 10.2> μαινομένη: τεκέων δὲ πατὴρ ὑπὸ μάρτυρι ποινῇ,
<nonn. d. 10.3> ὅττι γονῆς ὀλέτειραν ὁμέστιον εἶχε Θεμιστώ,
<nonn. d. 10.4> οἰστρηθεὶς ̓Αθάμας μανιώδεϊ Πανὸς ἱμάσθλῃ
<nonn. d. 10.5> ποίμνης εἰς μέσον ἦλθε, καὶ ὡς θεράποντας ἱμάσσων
<nonn. d. 10.6> εἰροπόκων ἐδίωκεν ἀναίτια πώεα μήλων:
<nonn. d. 10.7> καὶ μίαν ἠέρταζεν, ἑὴν ἅτε σύζυγα νύμφην,
<nonn. d. 10.8> σὺν διδύμοις βρεφέεσσι νεογλαγέων ἐπὶ μαζῶν
<nonn. d. 10.9> αἶγα λαβών: λασίους δὲ πόδας σφηκώσατο δεσμῷ
<nonn. d. 10.10> διχθαδίῳ: λύσας δὲ παρ' ἰξύι κυκλάδα μίτρην
<nonn. d. 10.11> σφιγγομένης μάστιζε δέμας ψευδήμονος Ινοῦς,
<nonn. d. 10.12> μὴ νοέων νόθον εἶδος. ἀεὶ δέ οἱ ἔνδον ἀκουῆς
<nonn. d. 10.13> Πανιάδος Κρονίης ἐπεβόμβεε δοῦπος ἱμάσθλης:
<nonn. d. 10.14> πολλάκι δ' ἀστήρικτος ἑῶν ἀνεπάλλετο θώκων
<nonn. d. 10.15> οὔασι ταρβαλέοισι δεδεγμένος ἄσθμα δρακόντων.
<nonn. d. 10.16> πυκνὰ δὲ τόξα τίταινε, βέλος δ' ἐπὶ κυκλάδι νευρῇ
<nonn. d. 10.17> εἰς κενεὸν σκοπὸν εἷλκεν ἀνούτατον ἠέρα βάλλων.
<nonn. d. 10.18> Ταρταρίης δ' ὀφιῶδες ἰδὼν ἴνδαλμα θεαίνης
<nonn. d. 10.19> πάλλετο δειμαίνων ἑτερόχροα φάσματα μορφῆς,
<nonn. d. 10.20> ἀφρὸν ἀκοντίζων χιονώδεα, μάρτυρα λύσσης,
<nonn. d. 10.21> ὀφθαλμοὺς μεθύοντας ἀπειλητῆρας ἑλίσσων.
<nonn. d. 10.22> καί οἱ ὀπιπεύοντι πολυπλανέεσσιν ἐρωαῖς
<nonn. d. 10.23> ὄμματα φοινίσσοντο: διὰ κροτάφοιο δὲ λεπταὶ
<nonn. d. 10.24> ἀσταθέος μήνιγγες ἐδινεύοντο καρήνου.
<nonn. d. 10.25> ὤλετο δὲ ψυχῆς τρίτατον λάχος: ἀπλανέες γὰρ
<nonn. d. 10.26> ἄφρονος ἐγκεφάλοιο μετατρωπῶντο μενοιναί,
<nonn. d. 10.27> καὶ σφαλεραῖς ἑλίκεσσιν ἐβακχεύθησαν ὀπωπαὶ
<nonn. d. 10.28> ἀνέρος οἰστρηθέντος: ἀπεπλάζοντο δὲ χαῖται
<nonn. d. 10.29> σειόμεναι περὶ νῶτον ἀκερσικόμοιο καρήνου.
<nonn. d. 10.30> καὶ στόμα οἱ βάμβαινε, καὶ ἠέρι χείλεα λύσας
<nonn. d. 10.31> πέμπεν ἀσημάντων ἐπέων ἑτερόθροον ἠχώ.
<nonn. d. 10.32> καὶ βροτέας βιότοιο μεληδόνας ἥρπασαν αὖραι
<nonn. d. 10.33> Εὐμενίδων, καὶ γλῶσσα βαρύνετο θυιάδι φωνῇ:
<nonn. d. 10.34> παπταίνων δ' ἑλικηδὸν ὑπὸ στροφάλιγγι προσώπου
<nonn. d. 10.35> ἀλλοφυὲς νόθον εἶδος ἀθηήτοιο Μεγαίρης
<nonn. d. 10.36> οἰστρομανὴς ̓Αθάμας ἑτερόφρονι σείετο παλμῷ:
<nonn. d. 10.37> καὶ βλοσυρῆς ἀπὸ χειρὸς ἀμερσινόοιο θεαίνης
<nonn. d. 10.38> ἁρπάξαι μενέαινεν ἐχιδνήεσσαν ἱμάσθλην:
<nonn. d. 10.39> γυμνώσας δὲ μάχαιραν ̓Ερινύος ἀντία κόρσης
<nonn. d. 10.40> ἤθελε Τισιφόνης ὀφιώδεα βόστρυχα τέμνειν.
<nonn. d. 10.41> καὶ κενεοῖς ὀάροισιν ὁμίλεε γείτονι τοίχῳ
<nonn. d. 10.42> παπταίνων σκιόεσσαν ἐπίκλοπον εἰκόνα μορφῆς
<nonn. d. 10.43> ̓Αρτέμιδος, καὶ κοῦφον ἰδὼν εἴδωλον ὀπωπαῖς
<nonn. d. 10.44> φάσμασιν ἀντιτύποισιν ἐς ἵμερον ἤλυθεν ἄγρης.
<nonn. d. 10.45> ὀψὲ δὲ ποικιλόδακρυς ἔτος μέτα τέτρατον ̓Ινὼ
<nonn. d. 10.46> νόστιμος εἰς δόμον ἦλθεν: ὀπιπεύουσα δὲ νύμφη
<nonn. d. 10.47> καὶ πόσιν οἰστρηθέντα καὶ ἀρσενόπαιδα Θεμιστὼ
<nonn. d. 10.48> διπλόον ἄλγος ἔδεκτο. καὶ οὐ γίνωσκεν ἀκοίτης
<nonn. d. 10.49> εὐνέτιν ἀθρήσας χρονίην παλινάγρετον ̓Ινώ:
<nonn. d. 10.50> ἀλλὰ πόθον ταχύγουνος ἔχων κεμαδοσσόον ἄγρης
<nonn. d. 10.51> εἰς σκοπιὰς ἤιξε θυελλήεντι πεδίλῳ,
<nonn. d. 10.52> υἱὸν ἰδὼν ἅτε θῆρα κερασφόρον: ἰθυτενὲς δὲ
<nonn. d. 10.53> τόξον ἔχων ἀκίχητος ἐπεσκίρτησε Λεάρχῳ,
<nonn. d. 10.54> ὑψίκερων ἔλαφον δοκέων ψευδήμονι μορφῇ,
<nonn. d. 10.55> θηρείοις μελέεσσιν ὁμοίιον: αὐτὰρ ὁ φεύγων
<nonn. d. 10.56> ταρβήεις πεπότητο θοώτερα γούνατα πάλλων.
<nonn. d. 10.57> χερσὶ δὲ λυσσαλέῃσιν ὑπηνέμιον βέλος ἕλκων
<nonn. d. 10.58> παιδοφόνῳ νέον υἷα πατὴρ ἐπέδησε βελέμνῳ:
<nonn. d. 10.59> καὶ κεφαλὴν ἄγνωστον ἀπηλοίησε μαχαίρῃ
<nonn. d. 10.60> φάσματι νεβρωθεῖσαν: ἀσημάντου δὲ προσώπου
<nonn. d. 10.61> αἱμαλέης ἐγέλασσε γενειάδος ἄκρον ἀφάσσων,
<nonn. d. 10.62> ἀμφαφόων ἅτε θῆρα, καὶ ἔδραμεν ἅλματι λύσσης,
<nonn. d. 10.63> παιδὸς ἔτι σπαίροντος ἀτυμβεύτοιο Λεάρχου,
<nonn. d. 10.64> μητέρα μαστεύων, στροφάδας δ' ἐλέλιζεν ὀπωπάς.
<nonn. d. 10.65> οὐδέ τις ἀμφιπόλων σχεδὸν ἤιε: φοιταλέος δὲ
<nonn. d. 10.66> ἑπταμύχου θαλάμοιο διέστιχεν ὠκέι ταρσῷ
<nonn. d. 10.67> κικλήσκων ἑὸν υἷα, τὸν ἔκτανεν. ἐν δὲ μελάθρῳ
<nonn. d. 10.68> νήπιον ἀρτικόμιστον ἐσαθρήσας Μελικέρτην,
<nonn. d. 10.69> στηρίξας δὲ λέβητα πυρίπνοον ἐσχαρεῶνι,
<nonn. d. 10.70> εἰς μέσον υἱέα θῆκεν: ἀναπτομένοιο δὲ πυρσοῦ,
<nonn. d. 10.71> φοίνιος ὑδατόεντι λέβης ἐπεπάφλασεν ἀτμῷ.
<nonn. d. 10.72> Παππάζων δ' ἰάχησεν ἑὸς πάις, οὐδέ τις αὐτῷ
<nonn. d. 10.73> ἀμφιπόλων χραίσμησεν: ἀελλήεσσα δὲ μήτηρ
<nonn. d. 10.74> ἡμιδαῆ πυρίκαυτον ἀφαρπάξασα λεβήτων
<nonn. d. 10.75> ἅλμασι φοιταλέοισι ποδήνεμος ἔτρεχεν ̓Ινώ:
<nonn. d. 10.76> καὶ Λευκοῦ πεδίοιο διατμήγουσα κονίην
<nonn. d. 10.77> Λευκοθέη πεφάτιστο φερώνυμος: ἐκ δὲ μελάθρου
<nonn. d. 10.78> αἰνομανὴς ̓Αθάμας ἀνεμώδεα γούνατα πάλλων
<nonn. d. 10.79> ὠκυτέρην ἐδίωκε μάτην ὀρεσίδρομον ̓Ινώ.
<nonn. d. 10.80> ἀλλ' ὅτε οἱ σχεδὸν ἦλθε πολυπτοίητος ἀκοίτης
<nonn. d. 10.81> ἄστατον ἴχνος ἔχων σφαλερῷ ποδί, δὴ τότε δειλὴ
<nonn. d. 10.82> ἀγχιπόρῳ στήσασα διαινόμενον πόδα πόντῳ
<nonn. d. 10.83> παιδὶ φιλοθρήνῳ κινυρὴν βρυχήσατο φωνήν,
<nonn. d. 10.84> μεμφομένη Κρονίωνα καὶ ἄγγελον υἱέα Μαίης:
<nonn. d. 10.85> “Καλά μοι, ἀργικέραυνε, πόρες θρεπτήρια Βάκχου:
<nonn. d. 10.86> ἡμιδαῆ σκοπίαζε συνήλικα παῖδα Λυαίῳ:
<nonn. d. 10.87> ἢν ἐθέλῃς, πρήνιξον ἀφειδέι σεῖο κεραυνῷ
<nonn. d. 10.88> μητέρα καὶ νέον υἷα, τὸν ἔτρεφον εἰν ἑνὶ κόλπῳ
<nonn. d. 10.89> σύντροφον ὑμετέροιο θεηγενέος Διονύσου.
<nonn. d. 10.90> τέκνον, ̓Αναγκαίη μεγάλη θεός: εἰς τίνα φεύγεις;
<nonn. d. 10.91> ποῖον ὄρος δέχεταί σε πεφυγμένον ἐγγύθι πόντου;
<nonn. d. 10.92> τίς σκοτίῳ κενεῶνι κατακρύψει σε Κιθαιρών;
<nonn. d. 10.93> τίς βροτὸς οἰκτείρει σε, τὸν οὐ γενέτης ἐλεαίρει;
<nonn. d. 10.94> ἢ ξίφος ἤ σε θάλασσα δεδέξεται: εἴ περ ἀνάγκη,
<nonn. d. 10.95> λώιον ἐν πελάγεσσι δαμήμεναι ἠὲ μαχαίρῃ.
<nonn. d. 10.96> οἶδα, πόθεν τόδε πῆμα τεῇ κεκύλιστο τεκούσῃ,
<nonn. d. 10.97> οἶδα, πόθεν: νεφέλη γὰρ ̓Ερινύας εἰς ἐμὲ πέμπει,
<nonn. d. 10.98> ὄφρα θάνω κατὰ πόντον, ὅπῃ πέσε παρθένος ̔́Ελλη.
<nonn. d. 10.99> ἔκλυον ἠερόθεν πεφορημένον εἰς χθόνα Κόλχων
<nonn. d. 10.100> ἅρπαγος ἀρνειοῖο μετήορον ἡνιοχῆα
<nonn. d. 10.101> Φρίξον ἔτι ζώειν μετανάστιον: αἴθε καὶ αὐτὸς
<nonn. d. 10.102> χρυσοπόκου κριοῖο μετάρσιον οἶμον ὁδεύοι
<nonn. d. 10.103> υἱὸς ἐμὸς λιπόπατρις ἀλυσκάζων Μελικέρτης:
<nonn. d. 10.104> αἴθε δὲ καὶ μετὰ Φοῖβον ἐποικτείρων σέθεν ̓Ινὼ
<nonn. d. 10.105> ξεινοδόκος Γλαύκοιο Ποσειδάων σε σαώσῃ.
<nonn. d. 10.106> δείδια, μὴ μετὰ πότμον ἀτυμβεύτοιο Λεάρχου
<nonn. d. 10.107> νεκρὸν ἄθαπτον ἄδακρυν ὀλωλότα καὶ σὲ νοήσω
<nonn. d. 10.108> αἱμαλέῃ γενετῆρος ἐπισπαίροντα μαχαίρῃ.
<nonn. d. 10.109> σπεῦδε φυγεῖν ̓Αθάμαντα μεμηνότα, μηδὲ νοήσῃς
<nonn. d. 10.110> παιδοφόνον γενετῆρα τεῆς ὀλετῆρα τεκούσης.
<nonn. d. 10.111> δέξό με καὶ σύ, θάλασσα, μετὰ χθόνα: δέχνυσο, Νηρεῦ,
<nonn. d. 10.112> χειρὶ φιλοξείνῳ μετὰ Περσέα καὶ Μελικέρτην:
<nonn. d. 10.113> δέχνυσο καὶ Δανάης μετὰ λάρνακα σύμπλοον ̓Ινώ.
<nonn. d. 10.114> ἄξια δυσσεβίης καὶ ἐγὼ πάθον, ὅττι καὶ αὐτὴν
<nonn. d. 10.115> ἄσπορον ἡμετέρην γενεὴν ποίησε Κρονίων,
<nonn. d. 10.116> ἄσπορον ὡς ἐτέλεσσα φερέσβιον αὔλακα γαίης:
<nonn. d. 10.117> μητρυιή τις ἐοῦσα νόθην ̓Αθαμαντίδα φύτλην
<nonn. d. 10.118> ἀμῆσαι προβέβουλα, καὶ εἰς ἐμὲ χώεται ̔́Ηρη
<nonn. d. 10.119> μητρυιὴ γεγαυῖα νεοτρεφέος Διονύσου.”
<nonn. d. 10.120> ὣς φαμένη τρομεροῖσιν ὑπ' ἴχνεσιν ἥλατο πόντῳ
<nonn. d. 10.121> κραιπνὰ κυβιστήσασα σὺν υἱέι: Λευκοθέην δὲ
<nonn. d. 10.122> πεπταμέναις παλάμῃσιν ἐδέξατο κυανοχαίτης
<nonn. d. 10.123> δαίμοσιν ὑγροπόροισιν ὁμέστιον: ἔνθεν ἀρήγει
<nonn. d. 10.124> ναύταις πλαζομένοισι, καὶ ἔπλετο ποντιὰς ̓Ινὼ
<nonn. d. 10.125> Νηρεῒς ἀφλοίσβοιο κυβερνήτειρα γαλήνης.
<nonn. d. 10.126> τὴν μὲν ἄναξ Κρονίδης ἐπεδείκνυε μητρὶ Λυαίου,
<nonn. d. 10.127> ὅττι χάριν Βρομίοιο θεὰ πέλεν: ἡ δὲ χαρεῖσα
<nonn. d. 10.128> γνωτῇ ποντοπόρῳ φιλοκέρτομον ἴαχε φωνήν:
<nonn. d. 10.129> “̓Ινώ, πόντον ἔχεις, Σεμέλη λάχε κύκλον ̓Ολύμπου:
<nonn. d. 10.130> εἶξον ἐμοί: Κρονίδην γὰρ ἐμῆς ἀροτῆρα γενέθλης
<nonn. d. 10.131> ἀθάνατον πόσιν ἔσχον, ἐμῆς ὠδῖνα λοχείης
<nonn. d. 10.132> ἀντ' ἐμέθεν τίκτοντα, σὺ δὲ χθονίῳ παρακοίτῃ
<nonn. d. 10.133> νυμφεύθης ̓Αθάμαντι, τεῆς ὀλετῆρι γενέθλης.
<nonn. d. 10.134> σὸς πάις ἔλλαχε πόντον, ἐμὸς τόκος αἰθέρα ναίειν
<nonn. d. 10.135> ἵξεται εἰς Διὸς οἶκον ὑπέρτερον: οὐ γὰρ ἐίσκω
<nonn. d. 10.136> οὐράνιον Διόνυσον ὑποβρυχίῳ Μελικέρτῃ.”
<nonn. d. 10.137> τοῖα μὲν αἰθερίη Σεμέλη μυκήσατο νύμφη
<nonn. d. 10.138> γνωτῆς κερτομέουσα θαλασσονόμου βίον ̓Ινοῦς.
<nonn. d. 10.139> τόφρα δὲ καὶ Διόνυσος ὑπὸ κλίμα Λυδὸν ἀρούρης,
<nonn. d. 10.140> εὔια δινεύων Κυβεληίδος ὄργανα ̔Ρείης,
<nonn. d. 10.141> ἤνθεε μῆκος ἔχων, ὅσον ἤθελεν: ὑψιπόρου δὲ
<nonn. d. 10.142> φεύγων ̓Ηελίοιο μεσημβρίζουσαν ἱμάσθλην
<nonn. d. 10.143> ἥσυχα παφλάζοντι δέμας φαίδρυνε λοετρῷ
<nonn. d. 10.144> Μῃονίου ποταμοῖο, χαριζόμενος δὲ Λυαίῳ
<nonn. d. 10.145> Πακτωλὸς κελάρυζε, χέων χρυσόσπορον ὕδωρ
<nonn. d. 10.146> πορφυρέαις ψαμάθοισι, βαθυπλούτων δὲ μετάλλων
<nonn. d. 10.147> ἀφνειῷ κεκύλιστο βυθῷ χρυσούμενος ἰχθύς:
<nonn. d. 10.148> καὶ Σάτυροι παίζοντες, ἐν ἠέρι ταρσὰ μεθέντες,
<nonn. d. 10.149> εἰς ποταμὸν προχέοντο κυβιστητῆρι καρήνῳ,
<nonn. d. 10.150> ὧν ὁ μὲν αὐτοφόρητος ἐνήχετο χερσὶν ἐρέσσων,
<nonn. d. 10.151> πρηνὴς δ' ἐν ῥοθίοισι καὶ οἴδμασιν ἴχνος ἐρείσας
<nonn. d. 10.152> ποσσὶν ὀπισθοτόνοισι ῥυηφενὲς ἔσχισεν ὕδωρ:
<nonn. d. 10.153> καί τις ὑποβρυχίων κατεδύσατο βένθος ἐναύλων
<nonn. d. 10.154> νειόθι μαστεύων νεπόδων ἑτερόχροον ἄγρην,
<nonn. d. 10.155> τυφλὴν νηχομένοισιν ἐπ' ἰχθύσι χεῖρα τιταίνων,
<nonn. d. 10.156> καὶ βυθὸν αὖτις ἔλειπε, καὶ ἰχθύας ὤρεγε Βάκχῳ
<nonn. d. 10.157> ἰλύι φοινίσσοντας ἐχεκτεάνου ποταμοῖο :
<nonn. d. 10.158> συμπλέγδην δὲ πόδεσσιν ἀρηρότα ταρσὰ συνάπτων
<nonn. d. 10.159> κυφὸς ἐριδμαίνων Σατύρῳ Σειληνὸς ἀλήτης
<nonn. d. 10.160> κύμβαχος αὐτοκύλιστος ἐπεσκίρτησε ῥεέθρῳ
<nonn. d. 10.161> ὑψόθεν εἰς βαθὺ λαῖτμα, καὶ ἰλύος ἥπτετο χαίτη,
<nonn. d. 10.162> καὶ διδύμους στίλβοντι πόδας στηρίξατο πλῷ
<nonn. d. 10.163> ὄλβον ἐυψήφιδα μεταλλεύων ποταμοῖο:
<nonn. d. 10.164> καί τις ἐνὶ προχοῇσι μετάφρενον ἠέρι φαίνων
<nonn. d. 10.165> ἄβροχον ὦμον ἔλειπε δι' ὕδατος, ἰσχία βάπτων
<nonn. d. 10.166> ἀγχιβαθὴς ἀτίνακτος: ὁ δ' οὔατα γυμνὰ τιταίνων
<nonn. d. 10.167> χεύματι μαρμαρέῳ λασίους ἐδιήνατο μηρούς,
<nonn. d. 10.168> καὶ ῥόον αὐτοέλικτος ἐμάστιε σύμφυτος οὐρή.
<nonn. d. 10.169> καὶ θεὸς ὀρθώσας κεφαλήν καὶ στέρνα πετάσσας,
<nonn. d. 10.170> χεῖρας ἐρετμώσας, χρυσέην ἐχάραξε γαλήνην:
<nonn. d. 10.171> καὶ ῥόδον αὐτοτέλεστον ἀκύμονες ἔπτυον ὄχθαι,
<nonn. d. 10.172> καὶ κρίνον ἐβλάστησε, καὶ ᾐόνας ἔστεφον ̔͂Ωραι
<nonn. d. 10.173> Βάκχου λουομένοιο, καὶ ἀστράπτοντι ῥεέθρῳ
<nonn. d. 10.174> ἄπλοκα κυανέης ἐρυθαίνετο βόστρυχα χαίτης.
<nonn. d. 10.175> καί ποτε θηρεύων ὑπὸ φωλάδα δάσκιον ὕλην
<nonn. d. 10.176> ἥλικος ἠιθέοιο ῥοδώπιδι θέλγετο μορφῇ.
<nonn. d. 10.177> ἤδη γὰρ Φρυγίης ὑπὸ δειράδα κοῦρος ἀθύρων
<nonn. d. 10.178> ἄμπελος ἠέξητο, νεοτρεφὲς ἔρνος ̓Ερώτων:
<nonn. d. 10.179> οὐδέ οἱ ἁβρὸς ἴουλος ἐρευθομένοιο γενείου
<nonn. d. 10.180> ἄχνοα χιονέης ἐχαράσσετο κύκλα παρειῆς,
<nonn. d. 10.181> ἥβης χρύσεον ἄνθος: ὀπισθοπόροιο δὲ χαίτης
<nonn. d. 10.182> βότρυες εἱλικόεντες ἐπ' ἀργυφέων θέον ὤμων
<nonn. d. 10.183> ἀπλεκέες, λιγυρῷ δὲ συναιθύσσοντες ἀήτῃ
<nonn. d. 10.184> ἄσθματι κουφίζοντο: παρελκομένων δὲ κομάων
<nonn. d. 10.185> ἀκροφανὴς ἀνέτελλε μέσος γυμνούμενος αὐχὴν
<nonn. d. 10.186> καὶ σέλας ἠκόντιζε λιπόσκιος, οἷά τε λάμπει
<nonn. d. 10.187> μεσσοφανὴς νέφος ὑγρὸν ἀνασχίζουσα Σελήνη:
<nonn. d. 10.188> καὶ στόματος ῥοδέοιο μελίπνοος ἔρρεε φωνή:
<nonn. d. 10.189> ἐκ μελέων δ' ὅλον εἶαρ ἐφαίνετο: νισσομένου δὲ
<nonn. d. 10.190> ἐκ ποδὸς ἀργυφέοιο ῥόδων ἐρυθαίνετο λειμών:
<nonn. d. 10.191> εἰ δὲ βοογλήνων φαέων εὐφεγγέι κύκλῳ
<nonn. d. 10.192> ὀφθαλμοὺς ἐλέλιζεν, ὅλη σελάγιζε Σελήνη.
<nonn. d. 10.193> τὸν μὲν ἔχων Διόνυσος ὁμέψιον, ἁβρὸν ἀθύρων,
<nonn. d. 10.194> εἴρετο θαμβαλέην προχέων ἐπὶ κάλλεϊ φωνὴν
<nonn. d. 10.195> ὡς βροτός, ἀθανάτην δὲ δολοπλόκος ἔκρυφε μορφήν:
<nonn. d. 10.196> “Τίς σε πατὴρ ἐφύτευσε; τίς οὐρανίη τέκε γαστήρ;
<nonn. d. 10.197> τίς Χαρίτων σε λόχευσε; τίς ἤροσε καλός ̓Απόλλων;
<nonn. d. 10.198> εἰπέ, φίλος, μὴ κρύπτε τεὸν γένος: εἰ μὲν ἱκάνεις
<nonn. d. 10.199> ἄπτερος ἄλλος ̓́Ερως βελέων δίχα, νόσφι φαρέτρης,
<nonn. d. 10.200> τίς μακάρων σε φύτευσε παρευνάζων ̓Αφροδίτῃ;
<nonn. d. 10.201> καὶ γὰρ ἐγὼ τρομέω σέο μητέρα Κύπριν ἐνίψαι,
<nonn. d. 10.202> μὴ γενέτην ̔́Ηφαιστον ἢ ̓́Αρεα σεῖο καλέσσω.
<nonn. d. 10.203> εἰ δὲ σύ, τὸν καλέουσιν, ἀπ' αἰθέρος ἤλυθες ̔Ερμῆς,
<nonn. d. 10.204> δεῖξον ἐμοὶ πτερὰ κοῦφα καὶ ἔμπνοα ταρσὰ πεδίλων.
<nonn. d. 10.205> πῶς μεθέπεις ἄτμητον ἐπήορον αὐχένι χαίτην;
<nonn. d. 10.206> μὴ σύ μοι αὐτὸς ἵκανες ἄτερ κιθάρης, δίχα τόξου,
<nonn. d. 10.207> Φοῖβος ἀκερσικόμης κεχαλασμένα βόστρυχα σείων;
<nonn. d. 10.208> εἰ Κρονίδης με φύτευσε, σὺ δὲ χθονίης ἀπὸ φύτλης
<nonn. d. 10.209> βουκεράων Σατύρων μινυώριον αἷμα κομίζεις,
<nonn. d. 10.210> ἶσον ἐμοὶ βασίλευε, θεῷ βροτός: οὐ γὰρ ἐλέγξει
<nonn. d. 10.211> οὐράνιον τεὸν εἶδος ̓Ολύμπιον αἷμα Λυαίου.
<nonn. d. 10.212> ἀλλὰ τί κικλήσκω σε μινυνθαδίης ἀπὸ φύτλης;
<nonn. d. 10.213> γινώσκω τεὸν αἷμα, καὶ εἰ κρύπτειν μενεαίνεις:
<nonn. d. 10.214> ἠελίῳ σε λόχευσε παρευνηθεῖσα Σελήνη
<nonn. d. 10.215> Ναρκίσσῳ χαρίεντι πανείκελον: αἰθέριον γὰρ
<nonn. d. 10.216> εἴκελον εἶδος ἔχεις, κεραῆς ἴνδαλμα Σελήνης.”
<nonn. d. 10.217> τοῖον ἔπος κατέλεξε: νέος δ' ἠγάλλετο μύθῳ
<nonn. d. 10.218> κυδιόων, ὅτι κάλλος ὑπέρβαλεν ἥλικος ἥβης
<nonn. d. 10.219> εἴδεϊ φαιδροτέρῳ. καὶ ὀρειάδος ἔνδοθι λόχμης
<nonn. d. 10.220> εἰ μέλος ἔπλεκε κοῦρος, ἐτέρπετο Βάκχος ἀκούων:
<nonn. d. 10.221> εἰ νέος ἐκτὸς ἔμιμνεν, ἀμειδέας ἔσχε παρειάς:
<nonn. d. 10.222> εἰ Σάτυρος παρὰ δαῖτα φιλοσκάρθμοιο τραπέζης
<nonn. d. 10.223> τύμπανα χερσὶν ἔτυπτε περίκροτον ἦχον ἀράσσων,
<nonn. d. 10.224> καὶ νέος ἐκτὸς ἔην μεθέπων ἐλαφηβόλον ἄγρην,
<nonn. d. 10.225> κούρου μὴ παρεόντος ἀναίνετο δίκτυπον ἠχώ:
<nonn. d. 10.226> εἴ ποτε Πακτωλοῖο παρ' ἀνθεμόεντι ῥεέθρῳ
<nonn. d. 10.227> δηθύνων ἀνέμιμνεν, ὅπως ἐπιδόρπιον εἴη
<nonn. d. 10.228> αὐτὸς ἑῷ βασιλῆι φέρων γλυκερώτερον ὕδωρ,
<nonn. d. 10.229> κούρου νόσφι μένοντος ἱμάσσετο Βάκχος ἀνίῃ.
<nonn. d. 10.230> εἰ θρασὺν αὐλὸν ἄειρε, Λιβυστίδος ὄργανον ̓Ηχοῦς,
<nonn. d. 10.231> οἰδαλέῃ φύσημα παρηίδι λεπτὸν ἰάλλων,
<nonn. d. 10.232> Μυγδόνος αὐλητῆρος ὀίετο Βάκχος ἀκούειν,
<nonn. d. 10.233> ὃν τέκε θεῖος ̔́Υαγνις, ὃς εἰς κακὸν ἤρισε Φοίβῳ
<nonn. d. 10.234> τρητὸν ἐπιθλίβων διδυμόθροον αὐλὸν ̓Αθήνης:
<nonn. d. 10.235> εἰ δὲ σὺν ἡβητῆρι μιῆς ἔψαυσε τραπέζης,
<nonn. d. 10.236> κούρου φθεγγομένου πολυτερπέας εἶχεν ἀκουάς,
<nonn. d. 10.237> παυομένου δὲ νέοιο κατηφέας εἶχε παρειάς:
<nonn. d. 10.238> εἰ δὲ βαθυσκάρθμοιο πόθου πεφορημένος οἴστρῳ
<nonn. d. 10.239> ἄμπελος ὀρχηστῆρι ποδῶν ἐλελίζετο παλμῷ,
<nonn. d. 10.240> καὶ Σατύρῳ παίζοντι συνέπλεκε χεῖρα χορεύων,
<nonn. d. 10.241> δόχμιον ἐκ ταρσοῖο μετήλυδα ταρσὸν ἀμείβων,
<nonn. d. 10.242> Βάκχος ὀπιπεύων φθονερῇ δεδόνητο μερίμνῃ.
<nonn. d. 10.243> εἴ ποτε Σειληνοῖσιν ὁμίλεεν, εἴ τινι κούρῳ
<nonn. d. 10.244> ἥλικι θηρητῆρι συνέτρεχεν εἰς δρόμον ἄγρης,
<nonn. d. 10.245> ζηλήμων Διόνυσος ἐρήτυε, μή τις ὀιστῷ
<nonn. d. 10.246> βλήμενος ἰσοτύπῳ φρενοθελγέι λάτρις ̓Ερώτων
<nonn. d. 10.247> παιδὸς ἐλαφρονόοιο παραπλάγξειε μενοινήν,
<nonn. d. 10.248> καὶ νέον ἱμερόεντα μεταστήσειε Λυαίου,
<nonn. d. 10.249> ἀρτιθαλὴς ἅτε κοῦρος ὁμόχρονον ἥλικα τέρπων.
<nonn. d. 10.250> ἀλλ' ὅτε θύρσον ἄειρε καταντία λυσσάδος ἄρκτου
<nonn. d. 10.251> ἢ βριαρῷ νάρθηκα κατηκόντιζε λεαίνης,
<nonn. d. 10.252> εἰς δύσιν ὄμμα τίταινε ἐς ἠέρα λοξὰ δοκεύων,
<nonn. d. 10.253> μὴ Ζεφύρου πνεύσειε πάλιν θανατηφόρος αὔρη,
<nonn. d. 10.254> ὡς πάρος ἡβητῆρα κατέκτανε πικρὸς ἀήτης
<nonn. d. 10.255> δίσκον ἀκοντιστῆρα καταστρέψας ̔Υακίνθου:
<nonn. d. 10.256> δείδιε, μὴ Κρονίδης ἐρασίπτερος ὄρνις ̓Ερώτων
<nonn. d. 10.257> ἀπροΐδὴς ἀκίχητος ὑπὲρ Τμώλοιο φανείη
<nonn. d. 10.258> φειδομένοις ὀνύχεσσιν ἐς ἠέρα παῖδα κομίζων,
<nonn. d. 10.259> Τρώιον οἷά τε κοῦρον ἑῶν δρηστῆρα κυπέλλων:
<nonn. d. 10.260> ἔτρεμε καὶ δυσέρωτα κυβερνητῆρα θαλάσσης,
<nonn. d. 10.261> μὴ μετὰ Τανταλίδην χρυσέων ἐπιβήτορα δίφρων
<nonn. d. 10.262> εἰς δρόμον ἠερόφοιτον ἄγων πτερόεσσαν ἀπήνην
<nonn. d. 10.263> ἄμπελον ἁρπάξειεν ἐρωμανέων ἐνοσίχθων.
<nonn. d. 10.264> καὶ γλυκὺν εἶχεν ὄνειρον ὀνειροτόκων ἐπὶ λέκτρων,
<nonn. d. 10.265> καὶ φιλίους ὀάριζε νέῳ ψευδήμονι μύθους
<nonn. d. 10.266> μιμηλῆς ὁρόων σκιοειδέα φάσματα μορφῆς.
<nonn. d. 10.267> εἰ δέ τί οἱ δύσμορφον ἐπήρατος εἶχεν ὀπωπή,
<nonn. d. 10.268> ἱμερόεν πέλε τοῦτο ποθοβλήτῳ Διονύσῳ,
<nonn. d. 10.269> φίλτερον ἡβητῆρος ὅλου χροός: εἰ δέ οἱ ἄκρη
<nonn. d. 10.270> συμφερτὴ κεχάλαστο δι' ἰξύος ὄρθιος οὐρή,
<nonn. d. 10.271> καὶ μέλιτος γλυκεροῖο μελιχροτέρη πέλε Βάκχῳ:
<nonn. d. 10.272> καὶ πλόκαμοι ῥυπόωντες ἀκηδέστοιο καρήνου
<nonn. d. 10.273> αὐτοὶ μᾶλλον ἔτερπον ἐρωμανέοντος ὀπωπήν.
<nonn. d. 10.274> ἤματι μὲν κεχάρητο συνέμπορος: ἄχνυτο δ' αἰεὶ
<nonn. d. 10.275> νυκτὸς ἐπερχομένης, ὅτε μηκέτι παιδὸς ἀκούων
<nonn. d. 10.276> οὔασι θελγομένοισιν ἐθήμονα δέχνυτο φωνήν,
<nonn. d. 10.277> ̔Ρείης ὀβριμόπαιδος ἐνὶ σπήεσσιν ἰαύων.
<nonn. d. 10.278> καί μιν ἰδὼν Σατύρων τις ἐθέλγετο θέσπιδι μορφῇ,
<nonn. d. 10.279> καὶ κρυφίην ἐρόεσσαν ὑποκλέπτων φάτο φωνήν:
<nonn. d. 10.280> “ ̓Ανδρομέης κραδίης ταμίη, φιλοτήσιε Πειθώ,
<nonn. d. 10.281> μοῦνος ἐμοὶ νέος οὗτος ἐπήρατος ἵλαος εἴη:
<nonn. d. 10.282> καί μιν ἔχων, ἅτε Βάκχος, ὁμέψιον οὐ μενεαίνω
<nonn. d. 10.283> αἰθέρα ναιετάειν μετανάστιος, οὐ θεὸς εἶναι
<nonn. d. 10.284> ἤθελον, οὐ Φαέθων φαεσίμβροτος, οὐ πόθον ἕλκω
<nonn. d. 10.285> νέκταρος, ἀμβροσίης δ' οὐ δεύομαι: οὐκ ἀλεγίζω,
<nonn. d. 10.286> ἄμπελος εἰ φιλέει με καὶ ἐχθαίρει με Κρονίων.”
<nonn. d. 10.287> ὣς ὁ μὲν ἀμφιέπων ὑποκάρδιον ἰὸν ̓Ερώτων
<nonn. d. 10.288> κρυπτὸν ἀνηΰτησεν ἔπος ζηλήμονι φωνῇ,
<nonn. d. 10.289> θαύματι φίλτρον ἔχων κεκερασμένον. ἀλλὰ καὶ αὐτὸς
<nonn. d. 10.290> Εὔιος, ἠιθέου βεβολημένος ἡδέι κέντρῳ,
<nonn. d. 10.291> ἴαχε μειδιόων Κρονίδῃ, δυσέρωτι τοκῆι:
<nonn. d. 10.292> “Νεῦσον ἐμοὶ φιλέοντι μίαν χάριν, ὦ Φρύγιε Ζεῦ:
<nonn. d. 10.293> νηπιάχῳ μὲν ἔειπεν ἐμὴ τροφὸς εἰσέτι ̔Ρείη,
<nonn. d. 10.294> ὡς στεροπὴν Ζαγρῆι πόρες, προτέρῳ Διονύσῳ
<nonn. d. 10.295> εἰσέτι παππάζοντι, τεὴν πυρόεσσαν ἀκωκήν,
<nonn. d. 10.296> καὶ βροντῆς κελάδημα καὶ ἠερίου χύσιν ὄμβρου,
<nonn. d. 10.297> καὶ πέλε δεύτερος ἄλλος ἔτι βρέφος ὑέτιος Ζεύς:
<nonn. d. 10.298> σεῖο δ' ἐγὼ πρηστῆρος ἀναίνομαι αἰθέριον πῦρ,
<nonn. d. 10.299> οὐ νέφος, οὐ βροντῆς ἐθέλω κτύπον: ἢν δ' ἐθελήσῃς,
<nonn. d. 10.300> ̔Ηφαίστῳ πυρόεντι δίδου σπινθῆρα κεραυνοῦ,
<nonn. d. 10.301> ̓́Αρης σῶν νεφέων ἐχέτω θώρηκα καλύπτρην,
<nonn. d. 10.302> δὸς χάριν ̔Ερμάωνι Διιπετέος χύσιν ὄμβρου,
<nonn. d. 10.303> καὶ στεροπὴν γενετῆρος ἀερτάζοι καὶ ̓Απόλλων:
<nonn. d. 10.304> μεῖον ἐμοί, φίλε, λῆμα, φιλοσκάρθμῳ Διονύσῳ:
<nonn. d. 10.305> καλὸν ἐμοὶ Σεμέλης στεροπὴν ἐλάχειαν ἀείρειν,
<nonn. d. 10.306> μητροφόνοι σπινθῆρες ἀτερπέες εἰσὶ κεραυνοῦ.
<nonn. d. 10.307> ναίω Μαιονίην: τί γὰρ αἰθέρι καὶ Διονύσῳ;
<nonn. d. 10.308> κάλλος ἐμοῦ Σατύροιο φιλαίτερόν ἐστιν ̓Ολύμπου.
<nonn. d. 10.309> εἰπέ, πάτερ, μὴ κρύπτε: τεὸς νέος ὅρκιος ἔστω:
<nonn. d. 10.310> αἰετὸς ὁππότε κοῦρον ὑπὸ σφυρὰ Τευκρίδος ̓́Ισης
<nonn. d. 10.311> φειδομένῳ κούφιζες ἐς οὐρανὸν ἅρπαγι ταρσῷ,
<nonn. d. 10.312> τηλίκον ἔλλαχε κάλλος ὁ βουκόλος, ὃν σὺ τραπέζῃ
<nonn. d. 10.313> αἰθερίῃ ξύνωσας ἔτι πνείοντα βοαύλων;
<nonn. d. 10.314> Ζεῦ πάτερ, ἱλήκοις, τανυσίπτερε: μή μοι ἐνίψῃς
<nonn. d. 10.315> Τρώιον οἰνοχοῆα τεῶν δρηστῆρα κυπέλλων,
<nonn. d. 10.316> ὅττι φαεινοτέροιο φέρων ἀμάρυγμα προσώπου
<nonn. d. 10.317> ἄμπελος ἱμερόεις Γανυμήδεος εἶδος ἐλέγχει:
<nonn. d. 10.318> Τμώλιος ̓Ιδαίου πέλε φέρτερος. εἰσὶ δὲ πολλαὶ
<nonn. d. 10.319> ἄλλων ἠιθέων ἐραταὶ στίχες, οὓς ἅμα πάντας,
<nonn. d. 10.320> ἢν ἐθέλῃς, ἀγάπαζε λιπὼν ἕνα παῖδα Λυαίῳ.”
<nonn. d. 10.321> τοῖον ἔπος κατέλεξε πόθου δεδονημένος οἴστρῳ:
<nonn. d. 10.322> οὐχ οὕτω λασίης Μαγνησσίδος ἔνδοθεν ὕλης
<nonn. d. 10.323> βουκόλος ̓Αδμήτοιο βόας ποίμαινεν ̓Απόλλων,
<nonn. d. 10.324> παιδὸς ἐρωτοτόκου βεβολημένος ἡδέι κέντρῳ,
<nonn. d. 10.325> ὅσσον ἐπ' ἠιθέῳ φρένα τέρπετο Βάκχος ἀθύρων.
<nonn. d. 10.326> ἄμφω δ' ἑψιόωντο συνήλυδες ἔνδοθι λόχμης,
<nonn. d. 10.327> πῇ μὲν ἀκοντίζοντες ἐς ἠέρα θύρσον ἀλήτην,
<nonn. d. 10.328> πῇ δὲ παρὰ πλαταμῶνα λιπόσκιον, ἄλλοτε πέτραις
<nonn. d. 10.329> ἔστιχον ἀγρώσσοντες ὀρίτροφα τέκνα λεόντων:
<nonn. d. 10.330> καί ποτε μουνωθέντες ἐρημάδος ὑψόθεν ὄχθης,
<nonn. d. 10.331> ἐν ψαμάθοις παίζοντες ἐυκροκάλου ποταμοῖο,
<nonn. d. 10.332> ἀμφῖ παλαισμοσύνης φιλοπαίγμονος εἶχον ἀγῶνα:
<nonn. d. 10.333> τοῖσι μὲν οὐ τρίπος ἦεν ἀέθλιον, οὐδ' ἐπὶ νίκῃ
<nonn. d. 10.334> ἀνθεμόεις παρέκειτο λέβης, οὐ φορβάσες ἵπποι,
<nonn. d. 10.335> ἀλλὰ λιγυφθόγγων διδυμόθροος αὐλὸς ̓Ερώτων.
<nonn. d. 10.336> ἀμφοτέροις δ' ἔρις ἦεν ἐπήρατος: ἐν δ' ἄρα μέσσῳ
<nonn. d. 10.337> ἵστατο μάργος ̓́Ερως, πτερόεις ἐναγώνιος ̔Ερμῆς,
<nonn. d. 10.338> στέμμα πόθου νάρκισσον ἐπιπλέξας ὑακίνθῳ.
<nonn. d. 10.339> ἄμφω δ' εἰς μέσον ἦλθον ἀεθλητῆρες ̓Ερώτων,
<nonn. d. 10.340> καὶ παλάμας στεφανηδὸν ἑλιξάμενοι διὰ νώτου,
<nonn. d. 10.341> ἀμφοτέρων σφίγξαντες ἐπ' ἰξύι δεσμὸν ἀγοστῶν,
<nonn. d. 10.342> πλευρὰ διεσφήκωσαν ὁμόζυγι πήχεος ὁλκῷ,
<nonn. d. 10.343> καὶ δέμας ἀλλήλων ἀνεκούφισαν ὑψόθι γαίης
<nonn. d. 10.344> χερσὶν ἀμοιβαίῃσι: καὶ ἥπτετο Βάκχος ̓Ολύμπου
<nonn. d. 10.345> ἀμφὶ παλαισμοσύνης μελιηδέος, εἶχε δὲ δισσὴν
<nonn. d. 10.346> τερπωλὴν ἐρόεσσαν, ἀειρόμενος καὶ ἀείρων...
<nonn. d. 10.347> καὶ παλάμην Βρομίου παλάμης περὶ καρπὸν ἑλίξας,
<nonn. d. 10.348> χερσὶ συναπτομέναις ἑτερόζυγον ἅμμα πιέζων,
<nonn. d. 10.349> διχθαδίῳ συνέεργεν ἀρηρότα δάκτυλα δεσμῷ,
<nonn. d. 10.350> δεξιτερὴν ἐθέλοντος ἐπισφίγγων Διονύσου.
<nonn. d. 10.351> ἔνθα μὲν ἡβητῆρος ἐπ' ἰξύι χεῖρας ἑλίσσων,
<nonn. d. 10.352> Βάκχος ἐρωμανέεσσι δέμας παλάμῃσι πιέζων,
<nonn. d. 10.353> ἄμπελον ἠέρταζεν, ὁ δὲ Βρομίοιο τυχήσας
<nonn. d. 10.354> κόψε ποδὸς κώληπα: καὶ Εὔιος ἡδὺ γελάσσας,
<nonn. d. 10.355> ἥλικος ἠιθέοιο τυπεὶς ἁπαλόχροϊ ταρσῷ,
<nonn. d. 10.356> ὕπτιος αὐτοκύλιστος ἐπωλίσθησε κονίῃ:
<nonn. d. 10.357> καὶ χθονὶ κεκλιμένοιο θελήμονος ὑψόθι Βάκχου
<nonn. d. 10.358> γυμνῇ νηδύι κοῦρος ἐφίζανεν: αὐτὰρ ὁ χαίρων
<nonn. d. 10.359> ἐκταδὸν ἔνθα καὶ ἔνθα χυθεὶς ἐπεκέκλιτο γαίῃ
<nonn. d. 10.360> γαστέρι κουφίζων γλυκερὸν βάρος: ἰθυτενὲς δὲ
<nonn. d. 10.361> ἄκρον ὑπὲρ ψαμάθοιο πεδοτριβὲς ἴχνος ἐρείσας
<nonn. d. 10.362> νῶτον ἀνῃώρησε μετάτροπον, ἠνορέην δὲ
<nonn. d. 10.363> φειδομένην ἀνέφηνεν, ἁμιλλητῆρι δὲ παλμῷ
<nonn. d. 10.364> χειρὸς ἀναινομένης ἀπεσείσατο φόρτον ̓Ερώτων:
<nonn. d. 10.365> πλευρὰ δὲ δοχμώσας, πελάσας δ' ἀγκῶνα κονίῃ,
<nonn. d. 10.366> ἡβητὴρ πολύιδρις ἐπ' ἀντιπάλου θόρε νώτου
<nonn. d. 10.367> λοξὸς ἐπὶ πλευρῇσιν, ὑπὲρ λαγόνων δὲ καθάψας
<nonn. d. 10.368> ἄκρα ποδὸς κώληπι, παρὰ σφυρὸν ἴχνος ἐρείσας,
<nonn. d. 10.369> γαστέρα διχθαδίῳ μεσάτην μιτρώσατο δεσμῷ,
<nonn. d. 10.370> πλευρὰ περιθλίβων, ὑπὸ γούνατι ταρσὸν ἑλίξας
<nonn. d. 10.371> ὄρθιον ἁπλωθέντα: κυλινδομένων δὲ κονίῃ
<nonn. d. 10.372> ἀμφοτέρων καμάτοιο προάγγελος ἔρρεεν ἱδρώς.
<nonn. d. 10.373> ὀψὲ δὲ νικηθέντος, ἀνικήτου περ ἐόντος,
<nonn. d. 10.374> Ζηνὸς ἀεθλητῆρος ἔχων μίμημα τοκῆος
<nonn. d. 10.375> νικήθη Διόνυσος ἑκούσιος, ὅττι καὶ αὐτὸς
<nonn. d. 10.376> Ζεὺς μέγας αὐτοκύλιστος ἐπ' ̓Αλφειοῖο παλαίων
<nonn. d. 10.377> ὤκλασεν, ̔Ηρακλῆι θελήμονα γούνατα κάμψας.
<nonn. d. 10.378> τοῖος ἀγὼν τετέλεστο φιλέψιος: ἠιθέου δὲ
<nonn. d. 10.379> δίθροον αὐλὸν ἄεθλον ἐκούφισε τερπομένη χείρ.
<nonn. d. 10.380> καὶ νέος ἱδρώων φαιδρύνετο γυῖα ῥεέθρῳ
<nonn. d. 10.381> καὶ κόνιν ἰκμαλέην ἀπενίψατο: λουομένου δὲ
<nonn. d. 10.382> ἐκ χροὸς ἱδρώοντος ἐπήρατος ἔρρεεν αἴγλη.
<nonn. d. 10.383> οὐδὲ παλαισμοσύνης τελέσας γυιαλκέα νίκην
<nonn. d. 10.384> σύννομος ἡβητῆρος ἐπαύετο Βάκχος ἀθύρων,
<nonn. d. 10.385> ἀλλὰ ποδωκείης ἀνεμώδεα θῆκεν ἀγῶνα.
<nonn. d. 10.386> καὶ βαλίους ἐς ἔρωτα φέρων μνηστῆρας ἀγῶνος
<nonn. d. 10.387> πρώτῳ μὲν θέτο δῶρα Κυβηλίδος ὄργανα ̔Ρείης,
<nonn. d. 10.388> κύμβαλα χαλκεόνωτα καὶ αἰόλα δέρματα νεβρῶν:
<nonn. d. 10.389> νίκης δ' ἦεν ἄεθλα τὰ δεύτερα Πανὸς ἑταίρη,
<nonn. d. 10.390> σύριγξ ἡδυέπεια καὶ ἠχήεσσα βοείη
<nonn. d. 10.391> χαλκοβαρὴς: τριτάτῳ δὲ τίθει Διόνυσος ἀθύρων
<nonn. d. 10.392> ψάμμον ἐρευθιόωσαν ἑτοιμοτάτου ποταμοῖο.
<nonn. d. 10.393> καὶ Βρόμιος σταδίῳ μεμερισμένον οὖδας ὁρίζων
<nonn. d. 10.394> δισσὰ τιταινομένης διεμέτρεεν ἄκρα κελεύθου,
<nonn. d. 10.395> ὀρθώσας δεκάδωρον ἐπὶ χθονὶ σῆμα πορείης,
<nonn. d. 10.396> στήσας τέρμα δρόμου ταναὸν ξύλον: ἀντιπόρου δὲ
<nonn. d. 10.397> πῆξε τύπον βαλβῖδος ἐπ' ᾐόνι θύρσον ἀείρας:
<nonn. d. 10.398> καὶ Σατύρους ὤτρυνεν ἀεθλεύειν περὶ νίκης.
<nonn. d. 10.399> ὀξὺ δὲ κεκλομένοιο φιλοσκάρθμοιο Λυαίου
<nonn. d. 10.400> Ληνεὺς πρῶτος ὄρουσε ποδήνεμος, ἀμφὶ δ' ἄρ' αὐτῷ
<nonn. d. 10.401> κισσὸς ἀερσιπόδης καὶ ἐπήρατος ̓́Αμπελος ἔστη:
<nonn. d. 10.402> καὶ ποδὸς ἰθυπόροιο πεποιθότες ὠκέι ταρσῷ
<nonn. d. 10.403> κεκριμένοι στοιχηδὸν ἐφέστασαν: ἐκ δαπέδου δὲ
<nonn. d. 10.404> ἄκρα χαρασσομένοιο μετάρσιον ἴχνος ἀείρας
<nonn. d. 10.405> κισσὸς ἀελλήεντι ποδῶν κουφίζετο παλμῷ:
<nonn. d. 10.406> τοῦ μὲν ἐπειγομένοιο μετάφρενον ἄσθματι θάλπων
<nonn. d. 10.407> Ληνεὺς ἠερίῃσιν ἐπέτρεχε σύνδρομος αὔραις,
<nonn. d. 10.408> ἀγχιφανὴς προθέοντος, ὀπισθοπόροιο δὲ ταρσοῦ
<nonn. d. 10.409> ἴχνεσιν ἴχνια τύψε χυτῆς ψαύοντα κονίης:
<nonn. d. 10.410> καὶ τόσος ἀμφοτέρων ἀπελείπετο μέσσον ὁρίζων,
<nonn. d. 10.411> ὁππόσον ἱστοπόνοιο κανὼν πρὸς στήθεϊ κούρης
<nonn. d. 10.412> μεσσοφανὴς λάχε χῶρον ἀκαμπέι γείτονα μαζῷ.
<nonn. d. 10.413> καὶ τρίτος ̓́Αμπελος ἦεν ὀπίστερος: εἰσορόων δὲ
<nonn. d. 10.414> ζηλήμων Διόνυσος ἐτήκετο λοξὰ δοκεύων
<nonn. d. 10.415> διχθαδίους προθέοντας ἀεθλητῆρας ἀγώνων,
<nonn. d. 10.416> μή ποτε νικήσωσι καὶ ̓́Αμπελος ὕστερος ἔλθῃ:
<nonn. d. 10.417> ἀλλὰ θεὸς χραίσμησεν, ἐνιπνεύσας δέ ὁ??̓ ἀλκὴν
<nonn. d. 10.418> κοῦρον ἐυτροχάλοιο ταχίονα θῆκεν ἀέλλης:
<nonn. d. 10.419> καὶ διδύμων πρώτιστος ἀεθλοφόρων ἐν ἀγῶνι
<nonn. d. 10.420> σπερχομένων, διερῇ μὲν ἐπ' ᾐόνι γούνατα πάλλων,
<nonn. d. 10.421> κισσὸς ἐπωλίσθησε πεσὼν ψαμαθώσεϊ πηλῷ,
<nonn. d. 10.422> καὶ σφαλερὴ Ληνῆος ἐσύρετο γούνατος ὁρμὴ
<nonn. d. 10.423> ἂψ ἀνασειράζουσα ποδῶν δρόμον: ἀθλοφόροι δὲ
<nonn. d. 10.424> ἀμφότεροι λείποντο, καὶ ̓́Αμπελος ἥρπασε νίκην.
<nonn. d. 10.425> Σειληνοὶ δὲ γέροντες ἀνίαχον Εὔιον ἠχὼ
<nonn. d. 10.426> νίκην ἠιθέοιο τεθηπότες: ἁβροκόμης δὲ
<nonn. d. 10.427> δέκτο νέος τὰ πρῶτα, τὰ δεύτερα δέχνυτο Ληνεὺς
<nonn. d. 10.428> ζῆλον ἔχων, φθονερὸν δὲ δόλον γίνωσκε Λυαίου
<nonn. d. 10.429> καὶ πόθον: αἰδομένῃ δὲ συνήλικας εἶδεν ὀπωπῇ
<nonn. d. 10.430> λοίσθια Κισσὸς ἄεθλα κατηφέι χειρὶ κομίζων.
