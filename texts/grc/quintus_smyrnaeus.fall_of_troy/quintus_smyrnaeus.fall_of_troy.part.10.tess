<quint. smyrn. 10.1> Τρῶες δ' αὖτ' ἔκτοσθεν ἔσαν Πριάμοιο πόληος
<quint. smyrn. 10.2> πάντες σὺν τεύχεσσι καὶ ἅρμασιν ἠδέ ἵπποις
<quint. smyrn. 10.3> ὠκυτάτοις: καῖον γὰρ ἀποκταμένους ἐνὶ χάρμῃ
<quint. smyrn. 10.4> δειδιότες, μὴ λαὸς ἐπιβρίσειεν ̓Αχαιῶν.
<quint. smyrn. 10.5> τοὺς δ' ὡς οἶν ἐσίδοντο ποτὶ πτόλιν ἀΐσσοντας,
<quint. smyrn. 10.6> ἐσσυμένως κταμένοισι χυτὸν περὶ σῆμα βάλοντο
<quint. smyrn. 10.7> σπερχόμενοι: δεινὸν γὰρ ὑποτρομέεσκον ἰδόντες
<quint. smyrn. 10.8> τοῖσι δ' ἄρ' ἀχνυμένοισιν ὑπὸ φρεσὶ μῦθον ἔειπε
<quint. smyrn. 10.9> Πουλυδάμας, ὁ γὰρ ἔσκε λίην πινυτὸς καὶ ἐχέφρων:
<quint. smyrn. 10.10> “ὦ φίλοι, οὐκέτ' ἀνεκτὸς ἐφ' ἡμῖν μαίνεται ̓́Αρης:
<quint. smyrn. 10.11> ἀλλ' ἄγε δὴ φραζώμεθ', ὅπως πολέμοιό τι μῆχος
<quint. smyrn. 10.12> εὕρωμεν: Δαναοὶ γὰρ ἐπικρατέουσι μένοντες.
<quint. smyrn. 10.13> νῦν δ' ἄγε δὴ πύργοισιν ἐϋδμήτοις ἐπιβάντες
<quint. smyrn. 10.14> μίμνωμεν νύκτας τε καὶ ἤματα δηριόωντες,
<quint. smyrn. 10.15> εἰσόκε δὴ Δαναοὶ Σπάρτην ἐρίβωλον ἵκωνται,
<quint. smyrn. 10.16> ἢ αὐτοῦ παρὰ τεῖχος ἀκηδήσωσι μένοντες
<quint. smyrn. 10.17> ἀκλεὲς ἑζόμενοι: ἐπεὶ οὐ σθένος ἔσσεται αὐτοῖς
<quint. smyrn. 10.18> ῥῆξαι τείχεα μακρά, καὶ,καὶ εἰ μάλα πολλὰ κάμωσιν:
<quint. smyrn. 10.19> οὐ γὰρ ἀβληχρὰ θεοῖσι τετεύχαται ἄφθιτα ἔργα.
<quint. smyrn. 10.20> οὐδέ τί που βρώμης ἐπιδευόμεθ' οὐδὲ ποτῆτος:
<quint. smyrn. 10.21> πολλὰ γὰρ ἐν Πριάμοιο πολυχρύσοιο μελάθροις
<quint. smyrn. 10.22> ἔμπεδον εἴδατα κεῖται, ἅπερ πολέεσσι καὶ ἄλλοις
<quint. smyrn. 10.23> πολλὸν ἐπὶ χρόνον ἔσσετ' ἀγειρομένοισιν ἐδωδὴ
<quint. smyrn. 10.24> ἐς κόρον, εἰ καὶ ἔτ' ἄλλος ἐελδομένοισιν ἵκηται
<quint. smyrn. 10.25> τρὶς τόσος ἐνθάδε λαὸς ἀρηγέμεναι μενεαίνων.”
<quint. smyrn. 10.26> ὣς φάτο: τὸν δ' ἐνένιπε θρασὺς πάϊς ̓Αγχίσαο:
<quint. smyrn. 10.27> “Πουλυδάμα, πῶς γάρ σε σαόφρονά φασι τετύχθαι,
<quint. smyrn. 10.28> ὃς κέλεαι ποτὶ δηρὸν ἀνὰ πτόλιν ἄλγεα πάσχειν;
<quint. smyrn. 10.29> οὐ γὰρ ἀκηδήσουσι πολὺν χρόνον ἐνθάδ' ̓Αχαιοί,
<quint. smyrn. 10.30> ἀλλ' ἄρ' ἐπιβρίσουσιν ἀλευομένους ἐσιδόντες:
<quint. smyrn. 10.31> υῶιν δ' ἔσσεται ἄλγος ἀποφθιμένων ἐνὶ πάτρῃ,
<quint. smyrn. 10.32> ἤν πως ἐνθάδε πουλὺν ἐπὶ χρόνον ἀμφιμάχωνται:
<quint. smyrn. 10.33> οὐ γάρ τις Θήβηθε μελίφρονα σῖτον ὀπάσσει
<quint. smyrn. 10.34> ἧμιν, ἐπὴν εἰρχθῶμεν ἀνὰ πτόλιν, οὐδέ τις οἴσει
<quint. smyrn. 10.35> οἶνον Μαιονίηθεν: ἀνιηρῷ δ' ὑπὸ λιμῷ
<quint. smyrn. 10.36> φθισόμεθ' ἀργαλέως, εἰ καὶ μάλα τεῖχος ἀμύνει.
<quint. smyrn. 10.37> ἀλλ' εἰ μὲν θάνατόν τε κακὸν καὶ Κῆρας ἀλύξαι,
<quint. smyrn. 10.38> μηδ' ἄρ' ὀϊζυρῶς θανέειν πολυαχθέι λιμῷ
<quint. smyrn. 10.39> μέλλομεν, εἰν ἔντεσσι σὺν ἡμετέροις τεκέεσσι
<quint. smyrn. 10.40> καὶ γεραροῖς πατέρεσσι μαχώμεθα: καί ῥά ποθι Ζεὺς
<quint. smyrn. 10.41> χραισμήσει: κείνου γὰρ ἀφ' αἵματός εἰμεν ἀγαυοῦ:
<quint. smyrn. 10.42> εἰ δέ κεν ἂρ καὶ κείνῳ ἀπεχθόμενοι τελέθωμεν,
<quint. smyrn. 10.43> εὐκλειῶς, τάχ' ὀλέσθαι ἀμυνομένους περὶ πάτρης
<quint. smyrn. 10.44> βέλτερον, ἠὲ μένοντας ὀϊζυρῶς ἀπολέσθαι.”
<quint. smyrn. 10.45> ὣς φάτο: τῷ δ' ἄρα πάντες ἐπίαχον εἰσαΐοντες.
<quint. smyrn. 10.46> αἶψα δὲ δὴ κορύθεσσι καὶ ἀσπίσι καὶ δοράτεσσι
<quint. smyrn. 10.47> φράχθεν ἐπ' ἀλλήλους: ἐπὶ δ' ἀκαμάτου Διὸς ὄσσε
<quint. smyrn. 10.48> δέρκετ' ἀπ' Οὐλύμποιο κορυσσομένους ἐς ̓́Αρηα
<quint. smyrn. 10.49> Τρῶας ἐπ' ̓Αργείοισιν: ἔγειρε δὲ θυμὸν ἑκάστου,
<quint. smyrn. 10.50> ὄφρα μάχην ἀλίαστον ἐπ' ἀμφοτέροισι τανύσσῃ
<quint. smyrn. 10.51> λαοῖς: ἦ γὰρ ἔμελλεν ̓Αλέξανδρος θανέεσθαι
<quint. smyrn. 10.52> χερσὶ Φιλοκτήταο πονεύμενος ἀμφ' ἀλόχοιο.
<quint. smyrn. 10.53> τοὺς δ' ἄγεν εἰς ἔνα χῶρον ̓́Ερις μεδέουσα κυδοιμὸν
<quint. smyrn. 10.54> οὔτινι φαινομένη: περὶ γὰρ νέφος ἄμφεχεν ὤμους
<quint. smyrn. 10.55> αἱματόεν: φοίτα δὲ μέγαν κλονέουσα κυδοιμὸν
<quint. smyrn. 10.56> ἄλλοτε μὲν Τρώων ἐς ὁμήγυριν, ἄλλοτ' ̓Αχαιῶν:
<quint. smyrn. 10.57> τὴν δὲ Φόβος καὶ Δεῖμος ἀταρβέες ἀμφεπένοντο
<quint. smyrn. 10.58> πατροκασιγνήτην κρατερόφρονα κυδαίνοντες:
<quint. smyrn. 10.59> ἡ δὲ μέγ' ἐξ ὀλίγοιο κορύσσετο μαιμώωσα:
<quint. smyrn. 10.60> τεύχεα δ' ἐξ ἀδάμαντος ἔχεν πεπαλαγμένα λύθρῳ:
<quint. smyrn. 10.61> πάλλε δὲ λοίγιον ἔγχος ἐς ἠέρα: τῆς δ' ὑπὸ ποσσὶ
<quint. smyrn. 10.62> κίνυτο γαῖα μέλαινα: πυρὸς δ' ἄμπνειεν ἀϋτμὴν
<quint. smyrn. 10.63> σμερδαλέον: μέγα δ' αἰὲν ἀΰτεεν ὀτρύνουσα
<quint. smyrn. 10.64> αἰζηούς: οἱ δ' αἶψα συνήιον ἀρτύνοντες
<quint. smyrn. 10.65> ὑσμίνην: δεινὴ γὰρ ἄγεν θεὸς ἐς μέγα ἔργον.
<quint. smyrn. 10.66> τῶν δ' ὡς ἢ ἀνέμων ἰαχὴ πέλε λάβρον ἀέντων
<quint. smyrn. 10.67> εἴαρος ἀρχομένου, ὅτε δένδρεα μακρὰ καὶ ὕλη
<quint. smyrn. 10.68> φύλλα φύει, ἢ ὡς ὅτ' ἀν' ἀζαλέην ξύλοχον πῦρ
<quint. smyrn. 10.69> αἰθόμενον βρομέει, ἢ ὡς μέγα πόντος ἀπείρων
<quint. smyrn. 10.70> μαίνεται ἐξ ἀνέμοιο δυσηχέος, ἀμφὶ δὲ ῥοῖβδος
<quint. smyrn. 10.71> γίνετ' ἀπειρέσιος, τρόμεει δ' ὕπο γούνατα ναυτέων:
<quint. smyrn. 10.72> ὣς τῶν ἐσσυμένων μέγ' ὑπέβραχε γαῖα πελώρη:
<quint. smyrn. 10.73> ἐν δέ σφιν πέσε δῆρις: ἐπ' ἄλλῳ δ' ἄλλος ὄρουσε.
<quint. smyrn. 10.74> πρῶτος δ' Αἰνείας Δαναῶν ἕλεν ̔Αρπαλίωνα
<quint. smyrn. 10.75> υἱὸν ̓Αριζήλοιο, τὸν ̓Αμφινόμη τέκε μήτηρ
<quint. smyrn. 10.76> γῇ ἔνι Βοιωτῶν, ὁ δ' ἅμα Προθοήνορι δίῳ
<quint. smyrn. 10.77> ἐς Τροίην ἵκανεν ἀμυνέμεν ̓Αργείοισι:
<quint. smyrn. 10.78> τόν ῥα τότ' Αἰνείας ἁπαλὴν ὑπὸ νηδύα τύψας
<quint. smyrn. 10.79> νοσφίσατ ἐκ θυμοῖο καὶ ἡδέος ἐκ βιότοιο.
<quint. smyrn. 10.80> τῷ δ' ἔπι Θερσάνδροιο δαΐφρονος υἷα δάμασσεν
<quint. smyrn. 10.81> ̔́Υλλον ἐϋγλώχινι βαλὼν κατὰ λαιμὸν ἄκοντι,
<quint. smyrn. 10.82> ὃν τέκε δῖ̓ ̓Αρέθουσα παρ' ὕδασι Ληθαίοιο
<quint. smyrn. 10.83> Κρήτῃ ἐν ἀμφιάλῳ: μέγα δ' ἤκαχεν ̓Ιδομενῆα.
<quint. smyrn. 10.84> αὐτὰρ Πηλείδαο πάϊς δυοκαίδεκα φῶτας
<quint. smyrn. 10.85> Τρώων αὐτίκ' ὄλεσσεν ὑπ' ἔγχεϊ πατρὸς ἑοῖο:
<quint. smyrn. 10.86> Κέβρον μὲν πρώτιστα καὶ ̔́Αρμονα Πασίθεόν τε
<quint. smyrn. 10.87> ̔Υσμινόν τε καὶ ̓Ιμβράσιον Σχέδιόν τε Φλέγην τε
<quint. smyrn. 10.88> Μνήσαιόν τ' ἐπὶ τοῖσι καὶ ̓́Εννομον ̓Αμφίνοόν τε
<quint. smyrn. 10.89> καὶ Φάσιν ἠδὲ Γαληνόν, ὃς οἰκία ναιετάασκε
<quint. smyrn. 10.90> Γαργάρῳ αἰπεινῇ, μετὰ δ' ἔπρεπε μαρναμένοισι
<quint. smyrn. 10.91> Τρωσὶν ἐϋσθενέεσσι, κίεν δ' ἅμ' ἀπείρονι λαῷ
<quint. smyrn. 10.92> ἐς Τροίην: μάλα γάρ οἱ ὑπέσχετο πολλὰ καὶ ἐσθλὰ
<quint. smyrn. 10.93> Δαρδανίδης Πρίαμος δώσειν περικαλλέα δῶρα,
<quint. smyrn. 10.94> νήπιος: οὐδ' ἄρ' ἐφράσσαθ' ἑὸν μόρον: ἦ γὰρ ἔμελλεν
<quint. smyrn. 10.95> ἐσσυμένως ὀλέεσθαι ὑπ' ἀργαλέου πολέμοιο,
<quint. smyrn. 10.96> πρὶν δόμον ἐκ Πριάμοιο περικλυτὰ δῶρα φέρεσθαι.
<quint. smyrn. 10.97> καὶ τότε Μοῖρ' ἀΐδηλος ἐπέτραπεν ̓Αργείοισιν
<quint. smyrn. 10.98> Εὐρυμένην, ἕταρον κρατερόφρονος Αἰνείαο.
<quint. smyrn. 10.99> ὦρσε δέ οἱ μέγα θάρσος ὑπὸ φρένας, ὄφρα δαμάσσας
<quint. smyrn. 10.100> πολλοὺς αἴσιμον ἦμαρ ἀναπλήσῃ ὑπ' ὀλέθρῳ.
<quint. smyrn. 10.101> δάμνατο δ' ἄλλοθεν ἄλλον ἀνηλέϊ θηρὶ ἐοικώς:
<quint. smyrn. 10.102> οἱ δέ μιν οὐχ ὑπέμειναν ἐφ' ὑστατίῃ βιότοιο
<quint. smyrn. 10.103> αἰνὸν μαιμώωντι καὶ οὐκ ἀλέγοντι μόροιο:
<quint. smyrn. 10.104> καί νύ κεν ἔργον ἔρεξεν ἀπείριτον ἐν δαῒ κείνῃ,
<quint. smyrn. 10.105> εἰ μή οἱ χεῖρές τε κάμον καὶ δούρατος αἰχμὴ
<quint. smyrn. 10.106> πάμπαν ἀνεγνάμφθη: ξίφεος δέ οἱ οὐκέτι κώπη
<quint. smyrn. 10.107> ἔσθενεν: ἀλλά μιν Αἶσα διέκλασε: τὸν δ' ὑπ' ἄκοντι
<quint. smyrn. 10.108> τύψε κατὰ στομάχοιο Μέγης: ἀνὰ δ' ἔβλυσεν αἷμα
<quint. smyrn. 10.109> ἐκ στόματος: τῷ δ' αἶψα σὺν ἄλγεϊ Μοῖρα παρέστη.
<quint. smyrn. 10.110> τοῦ δ' ἄρ' ἀποκταμένοιο δύω θεράποντες ̓Επειοῦ
<quint. smyrn. 10.111> Δηιλέων τε καὶ ̓Αμφίων ἀπὸ τεύχἐ ἑλέσθαι
<quint. smyrn. 10.112> ὥρμαινον: τοὺς δ' αὖτε θρασὺ σθένος Αἰνείαο
<quint. smyrn. 10.113> δάμνατο μαιμώωντας ὀϊζυρῶς περὶ νεκρῷ.
<quint. smyrn. 10.114> ὡς δ' ὅτ ἐν οἰνοπέδῳ τις ἐπαΐσσοντας ὀπώρῃ
<quint. smyrn. 10.115> σφῆκας τερσομένῃσι περὶ σταφυλῇσι δαμάσσῃ,
<quint. smyrn. 10.116> οἱ δ' ἄρ' ἀποπνείουσι πάρος γεύσασθαι ὀπώρης:
<quint. smyrn. 10.117> ὣς τοὺς αἶψ' ἐδάμασσε πρὶν ἔντεα ληίσσασθαι.
<quint. smyrn. 10.118> Τυδείδης δὲ Μένοντα καὶ ̓Αμφίνοον κατέπεφνεν
<quint. smyrn. 10.119> ἄμφω ἀμύμονε φῶτε: Πάρις δ' ἕλε Δημολέοντα
<quint. smyrn. 10.120> ̔Ιππασίδην, ὃς πρόσθε Λακωνίδα γαῖαν ἔναιε
<quint. smyrn. 10.121> πὰρ προχοῇς ποταμοῖο βαθυρρόου Εὐρώταο,
<quint. smyrn. 10.122> ἤλυθε δ' ἐς Τροίην ὑπ' ἀρηιθόῳ Μενελάῳ:
<quint. smyrn. 10.123> καί ἑ Πάρις κατέπεφνε τυχὼν ὑπὸ μαζὸν ὀϊστῷ
<quint. smyrn. 10.124> δεξιόν, ἐκ δέ οἱ ἦτορ ἀπὸ μελέων ἐκέδασσε.
<quint. smyrn. 10.125> Τεῦκρος δὲ Ζέχιν εἷλε περικλυτὸν υἷα Μέδοντος,
<quint. smyrn. 10.126> ὅς ῥά τε ναιετάασκεν ἐνὶ Φρυγίῃ πολυμήλῳ
<quint. smyrn. 10.127> ἄντρον ὑπὸ ζάθεον καλλιπλοκάμων Νυμφάων,
<quint. smyrn. 10.128> ᾗχί ποτ' ̓Ενδυμίωνα παρυπνώοντα βόεσσιν
<quint. smyrn. 10.129> ὑψόθεν ἀθρήσασα κατήλυθε δῖα Σελήνη
<quint. smyrn. 10.130> οὐρανόθεν: δριμὺς γὰρ ἄγεν πόθος ἠιθέοιο
<quint. smyrn. 10.131> ἀθανάτην περ ἐοῦσαν ἀκήρατον, ἧς ἔτι νῦν περ
<quint. smyrn. 10.132> εὐνῆς σῆμα τέτυκται ὑπὸ δρυσίν: ἀμφὶ γὰρ αὐτῇ
<quint. smyrn. 10.133> ἐκκέχυτ' ἐν ξυλόχοισι βοῶν γλάγος: οἱ δέ νυ φῶτες
<quint. smyrn. 10.134> θηεῦντ' εἰσέτι κεῖνο: τὸ γὰρ μάλα τηλόθι φαίης
<quint. smyrn. 10.135> ἔμμεναι εἰσορόων πολιὸν γάλα, κεῖνο δ' ἵησι
<quint. smyrn. 10.136> λευκὸν ὕδωρ, καὶ βαιὸν ἀπόπροθεν ὁππόθ' ἵκηται,
<quint. smyrn. 10.137> πήγνυται, ἀμφὶ ῥέεθρα, πέλει δ' ἄρα λάϊνον οὖδας.
<quint. smyrn. 10.138> ̓Αλκαίῳ δ' ἐπόρουσε Μέγης Φυλήιος υἱός:
<quint. smyrn. 10.139> καί ῥά μιν ἀσπαίρουσαν ὑπὸ κραδίην ἐπέρησεν
<quint. smyrn. 10.140> ἐγχείῃ: τοῦ δ' ὦκα λύθη πολυήρατος αἰών:
<quint. smyrn. 10.141> οὐδέ μιν ἐκ πολέμοιο πολυκλαύτοιο μολόντα
<quint. smyrn. 10.142> καίπερ ἐελδόμενοι μογεροὶ δέξαντο τοκῆες,
<quint. smyrn. 10.143> Φύλλις ἐΰζωνος καὶ Μάργασος, οἵ ῥ' ἐνέμοντο
<quint. smyrn. 10.144> ̔Αρπάσου ἀμφὶ ῥέεθρα διειδέος, ὅς τ' ἀλεγεινῶς
<quint. smyrn. 10.145> Μαιάνδρῳ κελάδοντα ῥόον καὶ ἀπείριτον οἶδμα
<quint. smyrn. 10.146> συμφέρετ' ἤματα πάντα λάβρῳ περὶ χεύματι θύων.
<quint. smyrn. 10.147> Γλαύκου δ' ἐσθλὸν ἑταῖρον ἐϋμμελίην Σκυλακῆα
<quint. smyrn. 10.148> υἱὸς ̔Οϊλῆος σχεδὸν οὔτασεν ἀντιόωντα
<quint. smyrn. 10.149> βαιὸν ὑπὲρ σάκεος: διὰ δὲ πλατὺν ἤλασεν ὦμον
<quint. smyrn. 10.150> αἰχμὴ ἀνιηρὴ: περὶ δ' ἔβλυσεν αἷμα βοείῃ.
<quint. smyrn. 10.151> ἀλλά μιν οὔτι δάμασσεν: ἐπεί ῥά ἑ μόρσιμον ἦμαρ
<quint. smyrn. 10.152> δέχνυτο νοστήσαντα φίλης παρὰ τείχεσι πάτρης:
<quint. smyrn. 10.153> εὖτε γὰρ ̓́Ιλιον αἰπὺ θοοὶ διέπερσαν ̓Αχαιοί,
<quint. smyrn. 10.154> δὴ τότ' ἄρ' ἐκ πολέμοιο φυγὼν Λυκίην ἀφίκανεν
<quint. smyrn. 10.155> οἶος ἄνευθ' ἑτάρων: τὸν δ' ἄστεος ἄγχι γυναῖκες
<quint. smyrn. 10.156> ἀγρόμεναι τεκέων σφετέρων ὕπερ ἠδὲ καὶ ἀνδρῶν
<quint. smyrn. 10.157> εἴρονθ': ὃς δ' ἄρα τῇσι μόρον κατέλεξεν ἁπάντων:
<quint. smyrn. 10.158> αἱ δ' ἄρα χερμαδίοισι περισταδὸν ἀνέρα κεῖον
<quint. smyrn. 10.159> δάμναντ', οὐδ' ἀπόνητο μολὼν ἐς πατρίδα νόστου,
<quint. smyrn. 10.160> ἀλλά ἑ λᾶες ὕπερθε μέγα στενάχοντα κάλυψαν:
<quint. smyrn. 10.161> καί ῥά οἱ ἐκ βελέων ὀλοὸς περὶ τύμβος ἐτύχθη
<quint. smyrn. 10.162> πὰρ τέμενος καὶ σῆμα κραταιοῦ Βελλεροφόντου,
<quint. smyrn. 10.163> τῷ ἔνι κυδαλίμης Τιτηνίδος ἀγχόθι πέτρης:
<quint. smyrn. 10.164> ἀλλ' ὁ μὲν αἴσιμον ἦμαρ ἀναπλήσας ὑπ' ὀλέθρῳ
<quint. smyrn. 10.165> ὕστερον ἐννεσίῃσιν ἀγαυοῦ Λητοΐδαο
<quint. smyrn. 10.166> τίεται ὥς τε θεός, φθινύθει δέ οἱ οὔποτε τιμή.
<quint. smyrn. 10.167> Ποίαντος δ' ἐπὶ τοῖσι πάϊς κτάνε Δηιονῆα
<quint. smyrn. 10.168> ἠδ' ̓Αντήνορος υἱὸν ἐϋμμελίην ̓Ακάμαντα:
<quint. smyrn. 10.169> ἄλλων δ' αἰζηῶν ὑπεδάμνατο πουλὺν ὅμιλον:
<quint. smyrn. 10.170> θῦνε γὰρ ἐν δηίοισιν ἀτειρέϊ ἶσος ̓́Αρηι
<quint. smyrn. 10.171> ἢ ποταμῷ κελάδοντι, ὃς ἕρκεα μακρὰ δαΐζει
<quint. smyrn. 10.172> πλημμύρων, ὅτε λάβρον ὀρινόμενος περὶ πέτραις
<quint. smyrn. 10.173> ἐξ ὀρέων ἀλεγεινὰ μεμιγμένος ἔρχεται ὄμβρῳ,
<quint. smyrn. 10.174> ἀέναός περ ἐὼν καὶ ἀγάρροος, οὐδέ νυ τόν γε
<quint. smyrn. 10.175> εἴργουσιν προβλῆτες ἀάσπετα παφλάζοντα:
<quint. smyrn. 10.176> ὣς οὔτις Ποίαντος ἀγακλειτοῦ θρασὺν υἷα
<quint. smyrn. 10.177> ἔσθενεν ὀφθαλμοῖσιν ἰδὼν καὶ ἄπωθε πελάσσαι:
<quint. smyrn. 10.178> ἐν γάρ οἱ στέρνοισι μένος περιώσιον ἦεν.
<quint. smyrn. 10.179> τεύχεσι δ' ἀμφεκέκαστο δαΐφρονος ̔Ηρακλῆος
<quint. smyrn. 10.180> δαιδαλέοις: περὶ γάρ οἱ ἐνὶ ζωστῆρι φαεινῷ
<quint. smyrn. 10.181> ἄρκτοι ἔσαν βλοσυραὶ καὶ ἀναιδέες: ἀμφὶ δὲ θῶες
<quint. smyrn. 10.182> σμερδαλέοι, καὶ λυγρὸν ὑπ' ὀφρύσι μειδιόωσαι
<quint. smyrn. 10.183> πορδάλιες: τῶν δ' ἄγχι λύκοι ἔσαν ὀβριμόθυμοι
<quint. smyrn. 10.184> καὶ σύες ἀργιόδοντες ἐϋσθενέες τε λέοντες
<quint. smyrn. 10.185> ἐκπάγλως ζωοῖσιν ἐοικότες: ἀμφὶ δὲ πάντῃ
<quint. smyrn. 10.186> ὑσμῖναι ἐνέκειντο μετ' ἀργαλέοιο φόνοιο:
<quint. smyrn. 10.187> δαίδαλα μέν οἱ τόσσα περὶ ζωστῆρα τέτυκτο.
<quint. smyrn. 10.188> ἄλλα δέ οἱ γωρυτὸς ἀπείριτος ἀμφεκέκαστο:
<quint. smyrn. 10.189> ἐν μὲν ἔην Διὸς υἱὸς ἀελλοπόδης ̔Ερμείης
<quint. smyrn. 10.190> ̓Ινάχου ἀμφὶ ῥέεθρα κατακτείνων μέγαν ̓́Αργον,
<quint. smyrn. 10.191> ̓́Αργον, ὅς ὀφθαλμοῖσιν ἀμοιβαδὸν ὑπνώεσκεν:
<quint. smyrn. 10.192> ἐν δὲ βίη Φαέθοντος ἀνὰ ῥόον ̓Ηριδανοῖο
<quint. smyrn. 10.193> βλήμενος ἐκ δίφροιο: καταιθομένης δ' ἄρα γαίης
<quint. smyrn. 10.194> ὡς ἐτεόν περ ἄητο μέλας ἐνὶ ἠέρι καπνός:
<quint. smyrn. 10.195> Περσεὺς δ' ἀντίθεος βλοσυρὴν ἐδάϊζε Μέδουσαν,
<quint. smyrn. 10.196> ἄστρων ᾗχι λοετρὰ πέλει καὶ τέρματα γαίης
<quint. smyrn. 10.197> πηγαί τ' ὠκεανοῖο βαθυρρόου, ἔνθ' ἀκάμαντι
<quint. smyrn. 10.198> ἠελίῳ δύνοντι συνέρχεται ἑσπερίη νύξ:
<quint. smyrn. 10.199> ἐν δὲ καὶ ἀκαμάτοιο μέγας πάϊς ̓Ιαπετοῖο
<quint. smyrn. 10.200> Καυκάσου ἠλιβάτοιο παρῃώρητο κολώνῃ
<quint. smyrn. 10.201> δεσμῷ ἐν ἀρρήκτῳ: κεῖρεν δέ οἱ αἰετὸς ἦπαρ
<quint. smyrn. 10.202> αἰὲν ἀεξόμενον: ὁ δ' ἄρα στενάχοντι ἐῴκει.
<quint. smyrn. 10.203> καὶ τὰ μὲν ἄρ τεύξαντο κλυταὶ χέρες ̔Ηφαίστοιο
<quint. smyrn. 10.204> ὀβρίμῳ ̔Ηρακλῆι: ὁ δ' ὤπασε παιδὶ φορῆναι
<quint. smyrn. 10.205> Ποίαντος, μάλα γάρ οἱ ὁμωρόφιος φίλος ἦεν.
<quint. smyrn. 10.206> αὐτὰρ ὁ κυδιόων ἐν τεύχεσι δάμνατο λαούς.
<quint. smyrn. 10.207> ὀψὲ δέ οἱ ἐπόρουσε Πάρις, στονόεντας ὀϊστοὺς
<quint. smyrn. 10.208> νωμῶν ἐν χείρεσσι μετὰ γναμπτοῖο βιοῖο
<quint. smyrn. 10.209> θαρσαλέως: τῷ γάρ ῥα συνήιεν ὕστατον ἦμαρ.
<quint. smyrn. 10.210> ἥκε δ' ἀπὸ νευρῆφι θοὸν βέλος: ἡ δ' ἰάχησεν
<quint. smyrn. 10.211> ἰοῦ ἀπεσσυμένοιο: τὸ δ' οὐχ ἅλιον φύγε χειρῶν:
<quint. smyrn. 10.212> καί ῥ' αὐτοῦ μὲν ἅμαρτεν ἀλευαμένου μάλα τυτθόν,
<quint. smyrn. 10.213> ἀλλ' ἔβαλεν Κλεόδωρον ἀγακλειτόν περ ἐόντα
<quint. smyrn. 10.214> βαιὸν ὑπὲρ μαζοῖο, διήλασε δ' ἄχρις ἐς ὦμον:
<quint. smyrn. 10.215> οὐ γὰρ ἔχεν σάκος εὐρύ, τό οἱ λυγρὸν ἔσχεν ὄλεθρον:
<quint. smyrn. 10.216> ἀλλ' ὅ γε γυμνὸς ἐὼν ἀνεχάζετο: τοῦ γὰρ ἀπ' ὤμων
<quint. smyrn. 10.217> Πουλυδάμας ἀπάραξε σάκος τελαμῶνα δαΐξας
<quint. smyrn. 10.218> βουπλῆγι στιβαρῷ: ὁ δ' ἐχάσσατο μαρνάμενός περ
<quint. smyrn. 10.219> αἰχμῇ ἀνιηρῇ: στονόεις δέ οἱ ἔμπεσεν ἰὸς
<quint. smyrn. 10.220> ἄλλοθεν ἀΐξας: ὣς γάρ νύ που ἤθελε δαίμων
<quint. smyrn. 10.221> θήσειν αἰνὸν ὄλεθρον ἐΰφρονος υἱέϊ Λέρνου,
<quint. smyrn. 10.222> ὃν τέκετ' ̓Αμφιάλη ̔Ροδίων ἐν πίονι γαίῃ.
<quint. smyrn. 10.223> τὸν δ' ὡς οὖν ἐδάμασσε Πάρις στονόεντι βελέμνῳ,
<quint. smyrn. 10.224> δὴ τότε που Ποίαντος ἀμύμονος ὄβριμος υἱὸς
<quint. smyrn. 10.225> ἐμμεμαὼς θοὰ τόξα τιταίνων οἱ μέγ' ἀΰτει:
<quint. smyrn. 10.226> “ὦ κύον, ὡς σοὶ ἔγωγε φόνον καὶ κῆρ' ἀΐδηλον
<quint. smyrn. 10.227> δώσω, ἐπεί νύ μοι ἄντα λιλαίεαι ἰσοφαρίζειν:
<quint. smyrn. 10.228> καί κεν ἀναπνεύσουσιν, ὅσοι σέθεν εἵνεκα λυγροῦ
<quint. smyrn. 10.229> τείροντ' ἐν πολέμῳ: τάχα γὰρ λύσις ἔσσετ' ὀλέθρου
<quint. smyrn. 10.230> ἐνθάδε σεῖο θανόντος, ἐπεί σφισι πῆμα τέτυξαι.”
<quint. smyrn. 10.231> ὣς εἰπὼν νευρὴν μὲν ἐΰστροφον ἀγχόθι μαζοῦ
<quint. smyrn. 10.232> εἴρυσε, κυκλώθη δὲ κέρας, καὶ ἀμείλιχος ἰὸς
<quint. smyrn. 10.233> ἰθύνθη, τόξον δ' αἰνὴ ὑπερέσχεν ἀκωκὴ
<quint. smyrn. 10.234> τυτθὸν ὑπ' αἰζηοῖο βίῃ: μέγα δ' ἔβραχε νευρὴ
<quint. smyrn. 10.235> ἰοῦ ἀπεσσυμένοιο δυσηχέος: οὐδ' ἀφάμαρτε
<quint. smyrn. 10.236> δῖος ἀνήρ: τοῦ δ' οὔτι λύθη κέαρ, ἀλλ' ἔτι θυμῷ
<quint. smyrn. 10.237> ἔσθενεν: οὐ γάρ οἱ τότε καίριος ἔμπεσεν ἰός,
<quint. smyrn. 10.238> ἀλλὰ παρέθρισε χειρὸς ἐπιγράβδην χρόα καλόν.
<quint. smyrn. 10.239> ἐξαῦτις δ' ὅ γε τόξα τιτύσκετο: τὸν δὲ παραφθὰς
<quint. smyrn. 10.240> ἰῷ ἐϋγλώχινι βάλεν βουβῶνος ὕπερθε
<quint. smyrn. 10.241> Ποίαντος φίλος υἱός: ὁ δ' οὐκέτι μίμνε μάχεσθαι,
<quint. smyrn. 10.242> ἀλλὰ θοῶς ἀπόρουσε, κύων ὥς, ὅς τε λέοντα
<quint. smyrn. 10.243> ταρβήσας χάσσηται ἐπεσσύμενος τὸ πάροιθεν:
<quint. smyrn. 10.244> ὣς ὅ γε λευγαλέῃσι πεπαρμένος ἦτορ ἀνίῃς
<quint. smyrn. 10.245> χάζετ' ἀπὸ πτολέμοιο. Συνεκλονέοντο δὲ λαοὶ
<quint. smyrn. 10.246> ἀλλήλους ὀλέκοντες: ἐν αἵματι δ' ἔπλετο δῆρις
<quint. smyrn. 10.247> κτεινομένων ἑκάτερθε: νεκροὶ δ' ἐπέκειντο νέκυσσι
<quint. smyrn. 10.248> πανσυδίῃ ψεκάδεσσιν ἐοικότες ἠὲ χαλάζῃ
<quint. smyrn. 10.249> ἢ χιόνος νιφάδεσιν, ὅτ' οὔρεα μακρὰ καὶ ὕλην
<quint. smyrn. 10.250> Ζηνὸς ὑπ' ἐννεσίῃς ζέφυρος καὶ χεῖμα παλύνει:
<quint. smyrn. 10.251> ὣς οἵ γ' ἀμφοτέρωθεν ἀνηλέϊ Κηρὶ δαμέντες
<quint. smyrn. 10.252> ἀθρόοι ἀλλήλοισι δεδουπότες ἀμφεχέοντο.
<quint. smyrn. 10.253> αἰνὰ δ' ἀνεστενάχιζε Πάρις: περὶ δ' ἕλκεϊ θυμὸν
<quint. smyrn. 10.254> τείρετο: τὸν δ' ἀλύοντα τάχ' ἄμφεπον ἰητῆρες.
<quint. smyrn. 10.255> Τρῶες δ' εἰς ἑὸν ἄστυ κίον: Δαναοὶ δ' ἐπὶ νῆας
<quint. smyrn. 10.256> κυανέας ἀφίκοντο θοῶς: τοὺς γάρ ῥα κυδοιμοῦ
<quint. smyrn. 10.257> νύξ ἀπέπαυσε μέλαινα, μόγον δ' ἐξείλετο γυίων
<quint. smyrn. 10.258> ὕπνον ἐπὶ βλεφάροισι πόνου ἀλκτῆρα χέασα.
<quint. smyrn. 10.259> ἀλλ' οὐχ ὕπνος ἔμαρπτε θοὸν Πάριν ἄχρις ἐς ἠώ:
<quint. smyrn. 10.260> οὐ γάρ οἵ τις ἄλαλκε λιλαιομένων περ ἀμύνειν
<quint. smyrn. 10.261> παντοίοις ἀκέεσσιν, ἐπεί ῥά οἱ αἴσιμον ἦεν
<quint. smyrn. 10.262> Οἰνώνης ὑπὸ χερσὶ μόρον καὶ κῆρας ἀλύξαι,
<quint. smyrn. 10.263> ἢν ἐθέλῃ: ὁ δ' ἄρ' αἶψα θεοπροπίῃσι πιθήσας
<quint. smyrn. 10.264> ἤιεν οὐκ ἐθέλων: ὀλοὴ δέ μιν ἦγεν ἀνάγκη
<quint. smyrn. 10.265> κουριδίης εἰς ὦπα: λυγροί γε μὲν ἀντιόωντες
<quint. smyrn. 10.266> κὰκ κορυφῆς ὄρνιθες ἀΰτεον, οἱ δ' ἀνὰ χεῖρα
<quint. smyrn. 10.267> σκαιὴν ἀΐσσοντες: ὁ δέ σφεας ἄλλοτε μέν που
<quint. smyrn. 10.268> δείδιεν εἰσορόων, ὁτὲ δ' ἀκράαντα πέτεσθαι
<quint. smyrn. 10.269> ἔλπετο: τοὶ δέ οἱ αἰνὸν ὑπ' ἄλγεσι φαῖνον ὄλεθρον.
<quint. smyrn. 10.270> ἷξε δ' ἐς Οἰνώνην ἐρικυδέα: τὸν δ' ἐσιδοῦσαι
<quint. smyrn. 10.271> ἀμφίπολοι θάμβησαν ἀολλέες ἠλὲ δαὶ αὐτὴ
<quint. smyrn. 10.272> Οἰνώνη: ὁ δ' ἄρ' αἶψα πέσεν παρὰ ποσσὶ γυναικὸς,
<quint. smyrn. 10.272a> λυγρῇ ὑπ' ὠτειλῇ δεδμημένος, ἥ οἱ ἄεξεν
<quint. smyrn. 10.273> ἀμφὶ μέλαιν' ἐφύπερθε καὶ ἔνδοθι μέχρις ἱκέσθαι
<quint. smyrn. 10.274> μυελὸν ἐς λιπόωντα δι' ὀστέου, οὕνεκα νηδὺν
<quint. smyrn. 10.275> φάρμακον αἰνὸν ἔπυθε κατ' οὐτάμενον χρόα φωτός.
<quint. smyrn. 10.276> τείρετο δὲ στυγερῇ βεβολημένος ἦτορ ἀνίῃ:
<quint. smyrn. 10.277> ὡς δ' ὅτε τις νούσῳ τε καὶ ἀργαλέῃ μέγα δίψῃ
<quint. smyrn. 10.278> αἰθόμενος κραδίην ἀδινὸν κέαρ αὐαίνηται,
<quint. smyrn. 10.279> ὅν τε περιζείουσα χολὴ φλέγει, ἀμφὶ δὲ νωθὴς
<quint. smyrn. 10.280> ψυχή οἱ πεπότητ' ἐπὶ χείλεσιν αὐαλέοισιν
<quint. smyrn. 10.281> ἀμφότερον βιότου τε καὶ ὕδατος ἱμείρουσα:
<quint. smyrn. 10.282> ὣς τοῦ ὑπὸ στέρνοισι καταίθετο θυμὸς ἀνίῃ:
<quint. smyrn. 10.283> καί ῥ' ὀλιγοδρανέων τοῖον ποτὶ μῦθον ἔειπεν:
<quint. smyrn. 10.284> “ὦ γύναι αἰδοίη, μὴ δή νύ με τειρόμενόν περ
<quint. smyrn. 10.285> ἐχθήρῃς, ἐπεὶ ἄρ σε πάρος λίπον ἐν μεγάροισι
<quint. smyrn. 10.286> χήρην, οὐκ ἐθέλων περ: ἄγον δέ με Κῆρες ἄφυκτοι
<quint. smyrn. 10.287> εἰς ̔Ελένην, ἧς εἴθε πάρος λεχέεσσι μιγῆναι
<quint. smyrn. 10.288> σῇσιν ἐν ἀγκοίνῃσι θανὼν ἀπὸ θυμὸν ὄλεσσα.
<quint. smyrn. 10.289> ἀλλ' ἄγε, πρός τε θεῶν, οἵ τ' οὐρανὸν ἀμφινέμονται,
<quint. smyrn. 10.290> πρός τε τεῶν λεχέων καὶ κουριδίης φιλότητος,
<quint. smyrn. 10.291> ἤπιον ἔνθεο θυμόν, ἄχος δ' ἀλεγεινὸν ἄλαλκε
<quint. smyrn. 10.292> φάρμακ' ἀλεξήσοντα καθ' ἕλκεος οὐλομένοιο
<quint. smyrn. 10.293> θεῖσα, τά μοι μεμόρηται ἀπωσέμεν ἄλγεα θυμοῦ,
<quint. smyrn. 10.294> ἢν ἐθέλῃς: σῇσιν γὰρ ἐπὶ φρεσίν, εἴτε σαῶσαι
<quint. smyrn. 10.295> μήδεαι ἐκ θανάτοιο δυσηχέος, εἴτε καὶ οὐκί:
<quint. smyrn. 10.296> ἀλλ' ἐλέαιρε τάχιστα καὶ ὠκυμόρων σθένος ἰῶν
<quint. smyrn. 10.297> ἐξάκες', ἕως μοι ἔτ' ἀμφὶ μένος καὶ γυῖα τέθηλε:
<quint. smyrn. 10.298> μηδέ τί με ζήλοιο λυγροῦ μεμνημένη ἔμπης
<quint. smyrn. 10.299> καλλείψῃς θανέεσθαι ἀμειλίκτῳ ὑπὸ πότμῳ
<quint. smyrn. 10.300> πὰρ ποσὶ σοῖσι πεσόντα: λιταῖς δ' ἀποθύμια ῥέξεις,
<quint. smyrn. 10.301> αἵ ῥα καὶ αὐταὶ Ζηνὸς ἐριγδούποιο θύγατρες
<quint. smyrn. 10.302> εἰσί, καὶ ἀνθρώποισιν ὑπερφιάλοις κοτέουσαι
<quint. smyrn. 10.303> ἐξόπιθε στονόεσσαν ἐπιθύνουσιν ̓Εριννὺν
<quint. smyrn. 10.304> καὶ χόλον, ἀλλὰ σύ, πότνα, κακὰς ἀπὸ Κῆρας ἔρυκε
<quint. smyrn. 10.305> ἐσσυμένως, εἰ καί τι παρήλιτον ἀφραδίῃσιν.”
<quint. smyrn. 10.306> ὣς ἄρ' ἔφη: τῆς δ' οὔτι φρένας παρέπεισε κελαινάς,
<quint. smyrn. 10.307> ἀλλά ἑ κερτομέουσα μέγ' ἀχνύμενον προσέειπε:
<quint. smyrn. 10.308> “τίπτε μοι εἰλήλουθας, ἐναντίον, ἥν ῥα πάροιθεν
<quint. smyrn. 10.309> κάλλιπες ἐν μεγάροισιν ἀάσπετα κωκύουσαν
<quint. smyrn. 10.310> εἵνεκα Τυνδαρίδος πολυκηδέος, ᾗ παριαύων
<quint. smyrn. 10.311> τέρπεο καγχαλόων, ἐπεὶ ἦ πολὺ φερτέρη ἐστὶν
<quint. smyrn. 10.312> τῆς σέο κουριδίης: τὴν γὰρ φάτις ἔμμεν ἀγήρω:
<quint. smyrn. 10.313> κείνην ἐσσυμένως γουνάζεο, μηδέ νύ μοί περ
<quint. smyrn. 10.314> δακρυόεις ἐλεεινὰ καὶ ἀλγινόεντα παραύδα:
<quint. smyrn. 10.315> αἴ γάρ μοι μέγα θηρὸς ὑπὸ κραδίῃ μένος εἴη
<quint. smyrn. 10.316> δαρδάψαι δέο σάρκας, ἔπειτα δέ θ' αἷμα λαφύξαι,
<quint. smyrn. 10.317> οἷά με πήματ' ἔοργας ἀτασθαλίῃσι πιθήσας.
<quint. smyrn. 10.318> σχέτλιε, ποῦ νύ τοί ἐστιν ἐϋστέφανος Κυθέρεια;
<quint. smyrn. 10.319> πῇ δὲ πέλει γαμβροῖο λελασμένος ἀκάματος Ζεύς;
<quint. smyrn. 10.320> τοὺς ἔχ' ἀοσσητῆρας: ἐμῶν δ' ἀπὸ τῆλε μελάθρων
<quint. smyrn. 10.321> χάζεο, καὶ μακάρεσσι καὶ ἀνδράσι πῆμ' ἀλεγεινόν:
<quint. smyrn. 10.322> σεῖο γὰρ εἵνεκ', ἀλιτρέ, καὶ ἀθανάτους ἕλε πένθος,
<quint. smyrn. 10.323> τοὺς μὲν ἐφ' υἱωνοῖς, τοὺς δ' υἱάσιν ὀλλυμένοισιν.
<quint. smyrn. 10.324> ἀλλά μοι ἔρρε δόμοιο καὶ εἰς ̔Ελένην ἀφίκανε,
<quint. smyrn. 10.325> ἧς σε χρεὼν νυκτός τε ταὶ ἤματος ἀσχαλόωντα
<quint. smyrn. 10.326> τρύζειν πὰρ λεχέεσσι πεπαρμένον ἄλγεϊ λυγρῷ
<quint. smyrn. 10.327> εἰσόκε ς' ἰήνειεν ἀνιηρῶν ὀδυνάων.”
<quint. smyrn. 10.328> ὣς φαμένη γοόωντα φίλων ἀπέπεμπε μελάθρων,
<quint. smyrn. 10.329> νηπίη: οὐδ' ἄρ' ἐφράσσαθ' ἑὸν μόρον: ἦ γὰρ ἔμελλον
<quint. smyrn. 10.330> κείνου ἀποφθιμένοιο καὶ αὐτῇ Κῆρες ἕπεσθαι
<quint. smyrn. 10.331> ἐσσυμένως: ὣς γάρ οἱ ἐπέκλωσεν Διὸς Αἶσα.
<quint. smyrn. 10.332> τὸν δ' ἄρ' ἀπεσσύμενον λασίης ὑπὲρ ἄκριας ̓́Ιδης
<quint. smyrn. 10.332a> οἶμον ἐς ἐσχατιήν, ὄθι μιν μόρος αἰνὸς ἄγεσκε
<quint. smyrn. 10.333> λυγρὸν ἐπισκάζοντα καὶ ἀχνύμενον μέγα θυμῷ
<quint. smyrn. 10.334> ̔́Ηρη τ' εἰσενόησε καὶ ἄμβροτον ἦτορ ἰάνθη,
<quint. smyrn. 10.335> ἑζομένη κατ' ̓́Ολυμπον, ὅπῃ Διὸς ἔπλετ' ἀλωὴ.
<quint. smyrn. 10.336> καί ῥά οἱ ἀμφίπολοι πίσυρες σχεδὸν ἑδριόωντο,
<quint. smyrn. 10.337> τάς ποτ' ἄρ' ̓Ηελίῳ χαροπὴ δμηθεῖσα Σελήνη
<quint. smyrn. 10.338> γείνατ' ἀν' οὐρανὸν εὐρὺν ἀτειρέας, οὐδὲν ὁμοίας
<quint. smyrn. 10.339> ἀλλήλαις: μορφῇ δὲ διέκριθεν ἄλλη ἀπ' ἄλλης:
<quint. smyrn. 10.339a> πρώτη μὲν θέρεος καματώδεος ἔλλαχε μοῖραν,
<quint. smyrn. 10.340> ἡ δ' ἑτέρη χειμῶνι καὶ αἰγοκερῆι μέμηλε:
<quint. smyrn. 10.340a> εἴαρι δ' αὖ τριτάτη, τετράτη δ' ἐπιτέρπετ' ὀπώρῃ:
<quint. smyrn. 10.341> τέτρασι γὰρ μοίρῃσι βροτῶν διαμείβεται αἰών,
<quint. smyrn. 10.342> ἃς κεῖναι ἐφέπουσιν ἀμοιβαδόν: ἀλλὰ τὰ μέν που
<quint. smyrn. 10.343> αὐτῷ Ζηνὶ μέλοιτο κατ' οὐρανόν: αἱ ὀάριζον
<quint. smyrn. 10.344> ὁππόσα λοίγιος Αἶσα περὶ φρεσὶν οὐλομένῃσι
<quint. smyrn. 10.345> μήδετο, Τυνδαρίδος στυγερὸν γάμον ἐντύνουσα
<quint. smyrn. 10.346> Δηιφόβῳ, καὶ μῆνιν ἀνιηρὴν ̔Ελένοιο
<quint. smyrn. 10.347> καὶ χόλον ἀμφὶ γυναικός, ὅπως τέ μιν υἷες ̓Αχαιῶν
<quint. smyrn. 10.348> ἤμελλον μάψαντες ἐν ὑψηλοῖσιν ὄρεσσι
<quint. smyrn. 10.349> χωόμενον Τρώεσσι θοὰς ἐπὶ νῆας ἄγεσθαι,
<quint. smyrn. 10.350> ὥς τέ οἱ ἐννεσίῃσι κραταιοῦ Τυδέος υἱὸς
<quint. smyrn. 10.351> ἑσπομένου ̓Οδυσῆος ὑπὲρ μέγα τεῖχος ὀρούσας
<quint. smyrn. 10.352> ̓Αλκαθόῳ στονόεντα φέρειν ἤμελλεν ὄλεθρον
<quint. smyrn. 10.353> ἁρπάξας ἐθέλουσαν ἐΰφρονα Τριτογένειαν,
<quint. smyrn. 10.354> ἥ τ' ἔρυμα πτόλιός τε καὶ αὐτῶν ἔπλετο Τρώων:
<quint. smyrn. 10.355> οὐδὲ γὰρ οὐδὲ θεῶν τις ἀπειρέσιον χαλεπήνας
<quint. smyrn. 10.356> ἔσθενεν ὄλβιον ἄστυ διαπραθέειν Πριάμοιο
<quint. smyrn. 10.357> ἀθανάτης ἔμπροσθεν ἀκηδέος ἐμβεβαυίης:
<quint. smyrn. 10.358> οὐδέ οἱ ἄμβροτον εἶδος ἐτεκτήναντο σιδήρῳ
<quint. smyrn. 10.359> ἀνέρες, ἀλλά μιν αὐτὸς ἀπ' Οὐλύμποιο Κρονίων
<quint. smyrn. 10.360> κάββαλεν ἐς Πριάμοιο πολυχρύσοιο πόληα.
<quint. smyrn. 10.361> καὶ τὰ μὲν ὣς ὀάριζε Διὸς δάμαρ ἀμφιπόλοισιν,
<quint. smyrn. 10.362> ἄλλα τε πόλλ' ἐπὶ τοῖσι. Πάριν δ' ἄρα θυμὸς ἐν ̓́Ιδῃ
<quint. smyrn. 10.363> κάλλιπεν, οὐδ' ̔Ελένη μιν ἐσέδρακε νοστήσαντα:
<quint. smyrn. 10.364> ἀμφὶ δέ μιν Νύμφαι μέγ' ἐκώκυον, οὕνεκ' ἄρ' αὐτοῦ
<quint. smyrn. 10.365> εἰσέτι που μέμνηντο κατὰ φρένας, ὅσσα πάροιθεν
<quint. smyrn. 10.366> ἐξέτι νηπιάχοιο συναγρομένῃς ὀάριζε:
<quint. smyrn. 10.367> σὺν δέ σφιν μύροντο βοῶν θοοὶ ἀγροιῶται
<quint. smyrn. 10.368> ἀχνύμενοι κατὰ θυμόν: ἐπεστενάχοντο δὲ βῆσσαι.
<quint. smyrn. 10.369> καὶ τότε δὴ Πριάμοιο πολυτλήτοιο γυναικὶ
<quint. smyrn. 10.370> δεινὸν ̓Αλεξάνδροιο μόρον φάτο βουκόλος ἀνήρ:
<quint. smyrn. 10.371> τῆς δ' ἄφαρ, ὡς ἐσάκουσε, τρόμῳ περιπάλλετο θυμός,
<quint. smyrn. 10.372> γυῖα δ' ὑπεκλάσθησαν: ἔπος δ' ὀλοφύρατο τοῖον:
<quint. smyrn. 10.373> “ὤλεό μοι, φίλε τέκνον, ἐμοὶ δ' ἐπὶ πένθεϊ πένθος
<quint. smyrn. 10.374> κάλλιπες αἰὲν ἄφυκτον, ἐπεὶ πολὺ φέρτατος ἄλλων
<quint. smyrn. 10.375> παίδων ἔσκες ἐμεῖο μεθ' ̔́Εκτορα: τῷ νύ σε λυγρὴ
<quint. smyrn. 10.376> κλαύσομαι, εἰσόκε μοι κραδίῃ ἔνι πάλλεται ἦτορ:
<quint. smyrn. 10.377> οὐ γὰρ ἄνευ μακάρων τάδε πάσχομεν, ἀλλά τις Αἶσα
<quint. smyrn. 10.378> μήδετο λοίγια ἔργα, τὰ μὴ ὤφειλον ὀτλῆσαι,
<quint. smyrn. 10.379> ἀλλ' ἔθανον τὸ πάροιθεν ἐν εἰρήνῃ τε καὶ ὄλβῳ:
<quint. smyrn. 10.379a> νῦν δ' ἐπὶ πήματι πῆμα μετ' ὄμμασι δέρκομαι αἰεὶ
<quint. smyrn. 10.380> ἐλπομένη καὶ ἔτ' ἄλλα κακώτερα θηήσασθαι,
<quint. smyrn. 10.381> παῖδας μὲν κταμένους, κεραϊζομένην δὲ πόληα
<quint. smyrn. 10.382> καὶ πυρὶ δαιομένην Δαναῶν ὑπὸ καρτεροθύμων,
<quint. smyrn. 10.383> σύν τε νυοὺς θύγατράς τε μετὰ Τρωῇσι καὶ ἄλλαις
<quint. smyrn. 10.384> ἑλκομένας ἅμα παισὶ δορυκτήτῳ ὑπ' ἀνάγκῃ.”
<quint. smyrn. 10.385> ὣς φάτο κωκύουσα: πόσις δέ οἱ οὔ τι πέπυστο:
<quint. smyrn. 10.386> ἀλλ' ὁ παρ' ̔́Εκτορος ἧστο τάφῳ ἐπὶ δάκρυα χεύων,
<quint. smyrn. 10.387> οὕνεκ' ἄριστος ἔην καὶ ἐρύετο δούρατι πάτρην:
<quint. smyrn. 10.388> τοῦ πέρι πευκαλίμας ἀχέων φρένας οὔ τι πέπυστο.
<quint. smyrn. 10.389> ἀλλ' ̔Ελένη μάλα πολλὰ διηνεκέως γοόωσα
<quint. smyrn. 10.390> ἄλλα μὲν ἐν Τρώεσσιν ὀΰτεεν, ἄλλα δέ οἱ κῆρ
<quint. smyrn. 10.391> ἐν κραδίῃ μενέαινε: φίλον δ' ἀνὰ θυμὸν ἔειπεν:
<quint. smyrn. 10.392> “ἆνερ, ἐμοὶ καὶ Τρωσὶ καὶ αὐτῷ σοὶ μέγα πῆμα,
<quint. smyrn. 10.393> ὤλεο λευγαλέως: ἐμὲ δ' ἐν στυγερῇ κακότητι
<quint. smyrn. 10.394> κάλλιπες ἐλπομένην ὀλοώτερα πήματ' ἰδέσθαι.
<quint. smyrn. 10.395> ὡς ὄφελόν μ' ̔́Αρπυιαι ἀνηρείψαντο πάροιθεν,
<quint. smyrn. 10.396> ὁππότε σοίγ' ἑπόμην ὀλοῇ ὑπὸ δαίμονος Αἴσῃ:
<quint. smyrn. 10.397> νῦν δ' ἄρα καὶ σοὶ πῆμα θεοὶ δόσαν ἠδ' ἐμοὶ αὐτῇ
<quint. smyrn. 10.398> αἰνομόρῳ: πάντες δέ μ' ἀάσπετον ἐρρίγασι,
<quint. smyrn. 10.399> πάντες δ' ἐχθαίρουσιν ἐμόν κέαρ: οὐδέ πῃ οἶδα
<quint. smyrn. 10.400> ἐκφυγέειν: εἰ γάρ κε φύγω Δαναῶν ἐς ὅμιλον,
<quint. smyrn. 10.401> αὐτίκ' ἀεικίσσουσιν ἐμὸν δέμας: εἰ δέ κε μίμνω,
<quint. smyrn. 10.402> Τρῶες καὶ Τρωαί με περισταδὸν ἄλλοθεν ἄλλοι
<quint. smyrn. 10.403> αἶψα διαρραίσουσι: νέκυν δ' οὐ γαῖα καλύψει,
<quint. smyrn. 10.404> ἀλλὰ κύνες δάψουσι καὶ οἰωνῶν θοὰ φῦλα:
<quint. smyrn. 10.405> ὡς ὄφελόν μ' ἕλεν Αἶσα, πάρος τάδε πήματ' ἰδέσθαι.”
<quint. smyrn. 10.406> ὣς ἔφατ', οὔτι γοῶσα πόσιν τόσον, ὁππόσον αὐτῆς
<quint. smyrn. 10.407> μύρετ' ἀλιτροσύνης μεμνημένη: ἀμφὶ δὲ Τρωαὶ
<quint. smyrn. 10.408> ὡς κεῖνον στενάχοντο, μετὰ φρεσὶ δ' ἄλλα μενοίνων,
<quint. smyrn. 10.409> αἱ μὲν ὑπὲρ τοκέων μεμνημέναι, αἱ δὲ καὶ ἀνδρῶν,
<quint. smyrn. 10.410> αἱ δ' ἄρ' ὑπὲρ παίδων, αἱ δὲ γνωτῶν ἐριτίμων.
<quint. smyrn. 10.411> οἴη δ' ἐκ θυμοῖο δαΐζετο κυδαλίμοιο
<quint. smyrn. 10.412> Οἰνώνη: ἀλλ' οὔτι μετὰ Τρωῇσιν ἐοῦσα
<quint. smyrn. 10.413> κώκυεν, ἀλλ' ἀπάνευθεν ἐνὶ σφετέροισι μελάθροις
<quint. smyrn. 10.414> κεῖτο βαρυστενάχουσα παλαιοῦ λέκτρῳ ἀκοίτεω.
<quint. smyrn. 10.415> οἵη δ' ἐν ξυλόχοισι περιτρέφεται κρύσταλλος
<quint. smyrn. 10.416> αἰπυτάτων ὀρέων, ἥ τ' ἄγκεα πολλὰ παλύνει
<quint. smyrn. 10.417> χευαμένη ζεφύροιο καταιγίσιν: ἡ δ' ἄρ' ὑπ' Εὔρῳ
<quint. smyrn. 10.417a> ἠελίῳ τε χιὼν κατατήκεται ἀμφὶ δὲ μακραὶ
<quint. smyrn. 10.418> ἄκριες ὑδρηλῇσι κατειβόμεναι λιβάδεσσι
<quint. smyrn. 10.419> δεύονθ', ἡ δὲ νάπῃσιν ἀπειρεσίη περ ἐοῦσα
<quint. smyrn. 10.420> πίδακος ἐσσυμένης κρυερὸν περιτήκεται ὕδωρ:
<quint. smyrn. 10.421> ὣς ἥ γ' ἀσχαλόωσα μέγα στυγερῇ ὑπ' ἀνίῃ
<quint. smyrn. 10.422> τήκετ' ἀκηχεμένη πόσιος περὶ κουριδίοιο.
<quint. smyrn. 10.423> αἰνὰ δ' ἀναστενάχουσα φίλον προσελέξατο θυμόν:
<quint. smyrn. 10.424> “ὤ μοι ἀτασθαλίης, ὤ μοι στυγεροῦ βιότοιο,
<quint. smyrn. 10.425> ἣ πόσιν ἀμφαγάπησα δυσάμμορον, ᾧ σὺν ἐώλπειν
<quint. smyrn. 10.426> γήραϊ τειρομένη βιότου κλυτὸν οὐδὸν ἱκέσθαι
<quint. smyrn. 10.427> αἰὲν ὁμοφρονέουσα: θεοὶ δ' ἑτέρωσε βάλοντο:
<quint. smyrn. 10.428> ὥς μ' ὄφελόν ποτε Κῆρες ἀνηρείψαντο μέλαιναι,
<quint. smyrn. 10.429> ὁππότε νόσφιν ἔμελλον ̓Αλεξάνδροιο πέλεσθαι:
<quint. smyrn. 10.430> ἀλλὰ καὶ εἰ ζωός μ' ἔλιπεν, μέγα τλήσομαι ἔργον
<quint. smyrn. 10.431> ἀμφ' αὐτῷ θανέειν, ἐπεὶ οὔτι μοι εὔαδεν ἠώς.”
<quint. smyrn. 10.432> ὣς φαμένης ἐλεεινὰ κατὰ βλεφάροιιν ἔχυντο
<quint. smyrn. 10.433> δάκρυα, κουριδίοιο δ' ἀναπλήσαντος ὄλεθρον
<quint. smyrn. 10.434> μνωομένη, ἅτε κηρὸς ὑπαὶ πυρί, τήκετο λάθρῃ,
<quint. smyrn. 10.435> ἅζετο γὰρ πατέρα σφὸν ἰδ' ἀμφιπόλους εὐπέπλους,
<quint. smyrn. 10.436> μέχρις ἐπὶ χθόνα δῖαν ἀπ' εὐρέος ὠκεανοῖο
<quint. smyrn. 10.437> νὺξ ἐχύθη, μερόπεσσι λύσιν καμάτοιο φέρουσα.
<quint. smyrn. 10.438> καί ῥα τόθ' ὑπνώοντος ἐνὶ μεγάροισι τοκῆος
<quint. smyrn. 10.439> καὶ δμώων, πυλεῶνας ἀναρρήξασα μελάθρων
<quint. smyrn. 10.440> ἔκθορεν, ἠΰτ' ἄελλα: φέρον δέ μιν ὠκέα γυῖα:
<quint. smyrn. 10.441> ὡς δ' ὅτ' ἀν' οὔρεα πόρτιν ἐρασσαμένην μέγα ταύρου
<quint. smyrn. 10.442> θυμὸς ἐποτρύνει ποσὶ καρπαλίμοισι φέρεσθαι
<quint. smyrn. 10.443> ἐσσυμένως, ἡ δ' οὔτι λιλαιομένη φιλότητος
<quint. smyrn. 10.444> ταρβεῖ βουκόλον ἄνδρα, φέρει δέ μιν ἄσχετος ὁρμή,
<quint. smyrn. 10.445> εἴ που ἐνὶ ξυλόχοισιν ὁμήθεα ταῦρον ἴδοιτο:
<quint. smyrn. 10.446> ὣς ἡ ῥίμφα θέουσα διήνυε μακρὰ κέλευθα
<quint. smyrn. 10.447> διζομένη τάχα ποσσὶ πυρῆς ἐπιβήμεναι αἰνῆς.
<quint. smyrn. 10.448> οὐδέ τί οἱ κάμε γούνατ': ἐλαφρότεροι δ' ἐφέροντο
<quint. smyrn. 10.449> ἐσσυμένης πόδες αἰέν: ἔπειγε γὰρ οὐλομένη Κὴρ
<quint. smyrn. 10.450> καὶ Κύπρις: οὐδέ τι θῆρας ἐδείδιε λαχνήεντας
<quint. smyrn. 10.451> ἀντομένους ὑπὸ νύκτα, πάρος μέγα πεφρικυῖα:
<quint. smyrn. 10.452> πᾶσα δέ οἱ λασίων ὀρέων ἐστείβετο πέτρη
<quint. smyrn. 10.453> καὶ κρημνοί, πᾶσαι δὲ διεπρήσσοντο χαράδραι.
<quint. smyrn. 10.454> τὴν δέ που εἰσορόωσα τόθ' ὑψόθι δῖα Σελήνη
<quint. smyrn. 10.455> μνησαμένη κατὰ θυμὸν ἀμύμονος ̓Ενδυμίωνος
<quint. smyrn. 10.456> πολλὰ μάλ' ἐσσυμένην ὀλοφύρατο: καί οἱ ὕπερθε
<quint. smyrn. 10.457> λαμπρὸν παμφανόωσα μακρὰς ἀνέφαινε κελεύθους.
<quint. smyrn. 10.458> ἵκετο δ' ἐμβεβαυῖα δι' οὔρεος, ᾗχι καὶ ἄλλαι
<quint. smyrn. 10.459> νύμφαι ̓Αλεξάνδροιο πυρὴν περικωκύεσκον.
<quint. smyrn. 10.460> τὸν δ' ἔτι που κρατερὸν πῦρ ἄμφεχεν, οὕνεκ' ἄρ' αὐτῷ
<quint. smyrn. 10.461> μηλονόμοι ξυνιόντες ἀπ' οὔρεος ἄλλοθεν ἄλλοι
<quint. smyrn. 10.462> ὕλην θεσπεσίην παρενήνεον, ἦρα φέροντες
<quint. smyrn. 10.463> ὑστατίην καὶ πένθος ὁμῶς ἑτάρῳ καὶ ἄνακτι,
<quint. smyrn. 10.464> κλαίοντες μάλα πολλὰ περισταδόν: ἡ δέ μιν οὔτι,
<quint. smyrn. 10.465> ἀμφαδὸν ὡς ἄθρησε, γοήσατο τειρομένη περ,
<quint. smyrn. 10.466> ἀλλὰ καλυψαμένη περὶ φάπεϊ καλὰ πρόσωπα
<quint. smyrn. 10.467> αἶψα πυρῇ ἐνέπαλτο: γόον δ' ἄρα πουλὺν ὄρινε:
<quint. smyrn. 10.468> καίετο δ' ἀμφὶ πόσει: νύμφαι δέ μιν ἄλλοθεν ἄλλαι
<quint. smyrn. 10.469> θάμβεον, εὖτ' ἐσίδοντο μετ' ἀνέρι πεπτηυῖαν:
<quint. smyrn. 10.470> καί τις ἑὸν κατὰ θυμὸν ἔπος ποτὶ τοῖον ἔειπεν:
<quint. smyrn. 10.471> “ἀτρεκέως Πάρις ἦεν ἀτάσθαλος, ὃς μάλα κεδνὴν
<quint. smyrn. 10.472> κάλλιπε κουριδίην καὶ ἀνήγαγε μάργον ἄκοιτιν
<quint. smyrn. 10.473> οἷ αὐτῷ καὶ Τρωσὶ καὶ ἄστεϊ λοίγιον ἄλγος,
<quint. smyrn. 10.474> νήπιος: οὐδ' ἀλόχοιο περίφρονος ἅζετο θυμὸν
<quint. smyrn. 10.475> τειρομένης, ἥπερ μιν ὑπὲρ φάος ἠελίοιο
<quint. smyrn. 10.476> καίπερ ἀπεχθαίροντα καὶ οὐ φιλέοντα τίεσκεν.”
<quint. smyrn. 10.477> ὣς ἄρ' ἔφη Νύμφη τις ἀνὰ φρένας: οἱ δ' ἐνὶ μέσσῃ
<quint. smyrn. 10.478> πυρκαϊῇ καίοντο λελασμένοι ̔Ηριγενείης:
<quint. smyrn. 10.479> ἀμφὶ δὲ βουκόλοι ἄνδρες ἐθάμβεον, εὖτε πάροιθεν
<quint. smyrn. 10.480> ̓Αργεῖοι θάμβησαν ἀολλέες ἀθρήσαντες
<quint. smyrn. 10.481> Εὐάδνην Καπανῆος ἐπεκχυμένην μελέεσσιν
<quint. smyrn. 10.482> ἀμφὶ πόσιν δμηθέντα Διὸς στονόεντι κεραυνῷ.
<quint. smyrn. 10.483> ἀλλ' ὁπότ' ἀμφοτέρους ὀλοὴ πυρὸς ἤνυσε ῥιπὴ
<quint. smyrn. 10.484> Οἰνώνην τε Πάριν τε, μιῇ δ' ὑποκάββαλε τέφπῃ,
<quint. smyrn. 10.485> δὴ τότε πυρκαϊὴν οἴνῳ σβέσαν: ὀστέα δ' αὐτῶν
<quint. smyrn. 10.486> χρυσέῳ ἐν κρητῆρι θέσαν: περὶ δέ σφισι σῆμα
<quint. smyrn. 10.487> ἐσσυμένως τεύξαντο: θέσαν δ' ἄρα δοιὼ ὕπερθε
<quint. smyrn. 10.488> στήλας, αἵπερ ἔασι τετραμμέναι ἄλλυδις ἄλλη.
<quint. smyrn. 10.489> ζῆλον ἐπ' ἀλλήλῃσιν ἔτι στονόεντα φέρουσαι.