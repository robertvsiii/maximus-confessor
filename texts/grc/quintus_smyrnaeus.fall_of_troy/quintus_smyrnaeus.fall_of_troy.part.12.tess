<quint. smyrn. 12.1> ἀλλ' ὅτε δὴ μάλα πολλὰ κάμον περὶ τείχεα Τροίης
<quint. smyrn. 12.2> αἰχμηταὶ Δαναοί, πολέμου δ' οὐ γίνετο τέκμωρ,
<quint. smyrn. 12.3> δὴ τότ' ἀριστήων ἄγυριν ποιήσατο Κάλχας
<quint. smyrn. 12.4> εὖ εἰδὼς ἀνὰ θυμὸν ὑπ' ἐννεσίῃς ̔Εκάτοιο
<quint. smyrn. 12.5> πτήσιας οἰωνῶν ἠδ' ἀστέρας ἄλλα τε πάντα
<quint. smyrn. 12.6> σήμαθ', ὅς' ἀνθρώποισι θεῶν ἰότητι πέλονται,
<quint. smyrn. 12.7> καί σφιν ἀγειρομένοισιν ἔπος ποτὶ τοῖον ἔειπε:
<quint. smyrn. 12.8> “μηκέτι πὰρ τείχεσσιν ἐφεζόμενοι πονέεσθε,
<quint. smyrn. 12.9> ἀλλ' ἄλλην τινὰ μῆτιν ἐνὶ φρεσὶ μητιάασθε
<quint. smyrn. 12.10> καὶ δόλον, ὅς λαοῖσι καὶ ἡμῖν ἔσσετ' ὄνειαρ:
<quint. smyrn. 12.11> ἦ γὰρ ἔγωγε χθιζὸν ἐσέδρακον ἐνθάδε σῆμα:
<quint. smyrn. 12.12> ἴρηξ σεῦε πέλειαν: ἐπειγομένη δ' ἄρα κείνη
<quint. smyrn. 12.13> χηραμὸν ἐς πέτρης κατεδύσατο: τῇ δ' ὁ χολωθεὶς
<quint. smyrn. 12.14> ἀργαλέως μάλα πολλὸν ἐπὶ χρόνον ἀγχόθι μίμνε
<quint. smyrn. 12.15> χηραμοῦ: ἡ δ' ἀλέεινεν: ὁ δ' ἐνθέμενος χόλον αἰνὸν
<quint. smyrn. 12.16> θάμνῳ ὑπεκρύφθη: ἡ δ' ἔκθορεν ἀφραδίῃσιν
<quint. smyrn. 12.17> ἔμμεναι ἐλπομένη μιν ἀπόπροθεν: ὅς δ' ἐπαερθεὶς
<quint. smyrn. 12.18> δειλαίῃ τρήρωνι φόνον στονόεντ' ἐφέηκε:
<quint. smyrn. 12.19> τῷ νῦν μήτι βίῃ πειρώμεθα Τρώιον ἄστυ
<quint. smyrn. 12.20> περσέμεν, ἀλλ' εἴ πού τι δόλος καὶ μῆτις ἀνύσσῃ.”
<quint. smyrn. 12.21> ὣς ἄρ' ἔφη: τῶν δ' οὔτις ἔφη φρεσὶ τεκμήρασθαι
<quint. smyrn. 12.22> ἄλκαρ ὀϊζυροῖο μόθου: δίζοντο δὲ μῆχος
<quint. smyrn. 12.23> εὑρέμεναι: μοῦνος δὲ σαοφροσύνῃσι νόησεν
<quint. smyrn. 12.24> υἱὸς Λαέρταο καὶ ἀντίον ἔκφατο μῦθον:
<quint. smyrn. 12.25> “ὦ φίλ', ἐπουρανίοισι τετιμένε πάγχυ θεοῖσιν,
<quint. smyrn. 12.26> εἰ ἐτεὸν πέπρωται ἐϋπτολέμοισιν ̓Αχαιοῖς
<quint. smyrn. 12.27> ἐκπέρσαι Πριάμοιο δολοφροσύνῃσι πόληα,
<quint. smyrn. 12.28> ἵππον τεκτήναντες ἀριστέες ἐς λόχον ἄνδρες
<quint. smyrn. 12.29> βησόμεθ' ἀσπασίως: λαοὶ δ' ἀπὸ νόσφι νέεσθαι
<quint. smyrn. 12.30> ἐς Τένεδον σὺν νηυσίν, ἐνιπρῆσαι δ' ἄρα πάντες
<quint. smyrn. 12.31> ἃς κλισίας, ἵνα Τρῶες ἀπ' ἄστεος ἀθρήσαντες
<quint. smyrn. 12.32> ἐς πεδίον προχέωνται ἀταρβέες: ἀλλά τις ἀνὴρ
<quint. smyrn. 12.33> θαρσαλέος, τόν γ' οὔτις ἐπίσταται ἐν Τρώεσσι,
<quint. smyrn. 12.34> μιμνέτω ἔκτοθεν ἵππου ἀρήϊον ἐνθέμενος κῆρ,
<quint. smyrn. 12.35> ὅστις ὑποκρίναιτο βίην ὑπέροπλον ̓Αχαιῶν
<quint. smyrn. 12.36> ῥέξαι ὑπὲρ νόστοιο λιλαιομένων μέγ' ἀλύξαι,
<quint. smyrn. 12.37> ἵππῳ ὑποπτήξας εὐεργέϊ: ̔τὸν δ' ἐκάμοντο
<quint. smyrn. 12.38> Παλλάδι χωομένῃ Τρώων ὕπερ αἰχμητάων:̓
<quint. smyrn. 12.39> καὶ τὰ μὲν ὣς ὲπὶ δηρὸν ἀνειρομένοισι πιφαύσκειν,
<quint. smyrn. 12.40> εἰσόκε οἱ πεπίθωνται ἀταρτηροί περ ἐόντες,
<quint. smyrn. 12.41> ἐς δὲ πόλιν μιν ἄγωσι θοῶς ἐλεεινὸν ἐόντα,
<quint. smyrn. 12.42> ὄφρ' ἡμῖν ἀλεγεινὸν ἐς ̓́Αρεα σῆμα πέληται,
<quint. smyrn. 12.43> τοῖς μὲν ἄρ' αἰθαλόεντα θοῶς ἀνὰ πυρσὸν ἀείρας,
<quint. smyrn. 12.44> τοὺς δ' ἄρ' ἐποτρύνας ἐκβήμεναι εὐρέος ἵππου
<quint. smyrn. 12.45> ὁππότε Τρώιοι υἷες ἀκηδέες ὑπνώωσιν.”
<quint. smyrn. 12.46> ὣς φάτο: τὸν δ' ἄρα πάντες ἐπῄνεον: ἔξοχα δ' ἄλλων
<quint. smyrn. 12.47> Κάλχας μιν θαύμαζεν, ὅπως ὑπεθήκατ' ̓Αχαιοῖς
<quint. smyrn. 12.48> μῆτιν καὶ δόλον ἐσθλόν, ὃς ̓Αργείοισιν ἔμελλε
<quint. smyrn. 12.49> νίκης ἔμμεναι ἄλκαρ, ἀτὰρ μέγα Τρώεσι πῆμα:
<quint. smyrn. 12.50> τοὔνεκ' ἀριστήεσσιν ἐϋπτολέμοισι μετηύδα:
<quint. smyrn. 12.51> “μηκέτι νῦν δόλον ἄλλον ἐνὶ φρεσὶ μητιάασθε,
<quint. smyrn. 12.52> ὦ φίλοι, ἀλλὰ πιθέσθαι ἐϋπτολέμῳ ̓Οδυσῆι:
<quint. smyrn. 12.53> οὐδέ οἱ ἔσσετ' ἄπρηκτον ἐϋφρονέοντι νόημα:
<quint. smyrn. 12.54> ἤδη γὰρ Δαναοῖσι θεοὶ τελέουσιν ἐέλδωρ,
<quint. smyrn. 12.55> σήματα δ' οὐκ ἀτέλεστ' ἀναφαίνεται ἄλλοθεν ἄλλα:
<quint. smyrn. 12.56> Ζηνὸς μὲν γὰρ ὕπερθε μέγα κτυπέουσι δι' αἴθρης
<quint. smyrn. 12.57> βρονταὶ ὁμῶς στεροπῇστ: παραΐσσουσι δὲ λαοὺς
<quint. smyrn. 12.58> δεξιοὶ ὄρνιθες ταναῇ ὀπὶ κεκλήγοντες.
<quint. smyrn. 12.59> ἀλλ' ἄγε μηκέτι πολλὸν ἐπὶ χρόνον ἀμφὶ πόληα
<quint. smyrn. 12.60> μίμνωμεν: Τρωσὶν γὰρ ἐνέπνευσεν μέγ' ἀνάγκη
<quint. smyrn. 12.61> θάρσος, ὅ περ πρὸς ̓́Αρηα καὶ οὐτιδανόν περ ἐγείρει:
<quint. smyrn. 12.62> κάρτιστοι δὲ τότ' ἄνδρες ἐπὶ μόθον, ὁππότε θυμὸν
<quint. smyrn. 12.63> παρθέμενοι στονόεντος ἀφειδήσωσιν ὀλέθρου:
<quint. smyrn. 12.64> ὡς νῦν Τρώιοι υἷες ἀταρβέες ἀμφιμάχονται
<quint. smyrn. 12.65> ἄστυ περὶ σφέτερον: μέγα δέ σφισι μαίνεται ἦτορ.”
<quint. smyrn. 12.66> ὣς φάμενον προσέειπεν ̓Αχιλλέος ὄβριμος υἱός:
<quint. smyrn. 12.67> “ὦ Κάλχαν, δήϊοισι καταντίον ἄλκιμοι ἄνδρες
<quint. smyrn. 12.68> μάρνανται: τοὶ δ' ἐντὸς ἀλευάμενοι ἀπὸ πύργων
<quint. smyrn. 12.69> οὐτιδανοὶ πονέονται, ὅσων φρένα δεῖμα χαλέπτει:
<quint. smyrn. 12.70> τῷ νῦν μήτε δόλον φραζώμεθα, μήτε τι μῆχος
<quint. smyrn. 12.71> ἄλλο: πόνῳ γὰρ ἔοικεν ἀριστέας ἔμμεναι ἄνδρας
<quint. smyrn. 12.72> καὶ δορί: θαρσαλέοι γὰρ ἀμείνονες ἐν δαῒ φῶτες.”
<quint. smyrn. 12.73> ὣς φάμενον προσέειπε μένος Λαερτιάδαο:
<quint. smyrn. 12.74> “ὦ τέκος ὀβριμόθυμον ἀταρβέος Αἰακίδαο,
<quint. smyrn. 12.75> ταῦτα μέν, ὡς ἐπέοικεν ἀμύμονι φωτὶ ἐσθλῷ,
<quint. smyrn. 12.76> θαρσαλέως μάλα πάντα διίκεο χερσὶ πεποιθώς:
<quint. smyrn. 12.77> ἀλλ' οὔτ' ἀκαμάτοιο τεοῦ πατρὸς ἄτρομος ἀλκὴ
<quint. smyrn. 12.78> ἔσθενεν ὄλβιον ἄστυ διαπραθέειν Πριάμοιο
<quint. smyrn. 12.79> οὔθ' ἡμεῖς μάλα πολλὰ πονεύμενοι: ἀλλ' ἄγε θᾶσσον
<quint. smyrn. 12.80> Κάλχαντος βουλῇσι θοάς ἐπὶ νῆας ἰόντες
<quint. smyrn. 12.81> ἵππον τεκταίνωμεν ὑπαὶ παλάμῃσιν ̓Επειοῦ,
<quint. smyrn. 12.82> ὅς ῥά τε πολλὸν ἄριστος ἐν ̓Αργείοισι τέτυκται
<quint. smyrn. 12.83> εἵνεκα τεκτοσύνης: δέδαεν δέ μιν ἔργον ̓Αθήνη.”
<quint. smyrn. 12.84> ὣς φάτο: τῷ δ' ἄρα πάντες ἀριστῆες πεπίθοντο
<quint. smyrn. 12.85> νόσφι Νεοπτολέμοιο δαΐφρονος: οὐδὲ μὲν ἐσθλὸν
<quint. smyrn. 12.86> πεῖθε Φιλοκτήταο νόον κρατερὰ φρονέοντος:
<quint. smyrn. 12.87> ὑσμίνης γὰρ ἔτ' ἔσκον ὀϊζυρῆς ἀκόρητοι.
<quint. smyrn. 12.88> ὥρμαινον δὲ μάχεσθαι ἀνὰ κλόνον: ἀμφὶ δὲ λαοὺς
<quint. smyrn. 12.89> σφωιτέρους ἐκέλευον ἀπειρέσιον περὶ τεῖχος
<quint. smyrn. 12.90> πάντα φέρειν, ὅσα δῆριν ἐνὶ πτολέμοισιν ὀφέλλει,
<quint. smyrn. 12.91> ἐλπόμενοι πτολίεθρον ἐΰκτιτον ἐξαλαπάξαι:
<quint. smyrn. 12.92> ἄμφω γὰρ βουλῇσι θεῶν ἐς δῆριν ἵκοντο.
<quint. smyrn. 12.93> καί νύ κεν αἶψα τέλεσσαν, ὅσα σφίσιν ἤθελε θυμός,
<quint. smyrn. 12.94> εἰ μὴ Ζεὺς νεμέσησεν ἀπ' αἰθέρος, ἀμφὶ δὲ γαῖαν
<quint. smyrn. 12.95> ̓Αργείων ἐλέλιξεν ὑπαὶ ποσί, σὺν δ' ἐτίναξεν
<quint. smyrn. 12.96> ἠέρα πᾶσαν ὕπερθε, βάλεν δ' ἀκάμαντα κεραυνὸν
<quint. smyrn. 12.97> ἡρώων προπάροιθεν: ὑπεσμαράγησε δὲ πᾶσα
<quint. smyrn. 12.98> Δαρδανίη: τῶν δ' αἶψα μετετράπετ' ἠῢ νόημα
<quint. smyrn. 12.99> ἐς φόβον: ἐκ δ' ἐλάθοντο βίης καὶ κάρτεος ἐσθλοῦ,
<quint. smyrn. 12.100> καί ῥα κλυτῷ Κάλχαντι καὶ οὐκ ἐθέλοντε πίθοντο:
<quint. smyrn. 12.101> ἐς δ' ἄρα νῆας ἵκοντο σὺν ̓Αργείοισι καὶ ἄλλοις
<quint. smyrn. 12.102> μάντιν ἀγασσάμενοι, τὸν ἄρ' ἐκ Διὸς ἔμμεν ἔφαντο,
<quint. smyrn. 12.103> ἐκ Διὸς ἢ Φοίβοιο: πίθοντο δέ οἱ μάλα πάντα.
<quint. smyrn. 12.104> ἦμος δ' αἰγλήεντα περιστρέφετ' οὐρανὸν ἄστρα
<quint. smyrn. 12.105> πάντοθε μαρμαίροντα, πόνου δ' ἐπιλήθεται ἀνήρ,
<quint. smyrn. 12.106> δὴ τότ' ̓Αθηναίη μακάρων ἕδος αἰπὺ λιποῦσα
<quint. smyrn. 12.107> ἤλυθε παρθενικῇ ἁπαλόχροϊ πάντ' εἰκυῖα
<quint. smyrn. 12.108> ἐς νῆας καὶ λαόν: ἀρηιφίλου δ' ἄρ' ̓Επειοῦ
<quint. smyrn. 12.109> ἔστη ὑπὲρ κεφαλῆς ἐν ὀνείραϊ, καί μιν ἀνώγει
<quint. smyrn. 12.110> τεῦξαι δούριον ἵππον: ἔφη δέ οἱ ἐγκονέοντι
<quint. smyrn. 12.111> αὐτὴ συγκαμέειν, αὐτὴ δ' ἄφαρ ἀγχόθι βῆναι
<quint. smyrn. 12.112> ἔργον ἐς ὀτρύνουσα. Θεῆς δ' ὅ γε μῦθον ἀκούσας
<quint. smyrn. 12.113> καγχαλόων ἀνὰ θυμὸν ἀκηδέος ἔκθορεν ὕπνου:
<quint. smyrn. 12.114> ἔγνω δ' ἀθάνατον θεὸν ἄμβροτον: οὐδέ οἱ ἦτορ
<quint. smyrn. 12.115> ἄλλο παρὲξ ὥρμαινε, νόον δ' ἔχεν αἰὲν ἐπ' ἔργῳ
<quint. smyrn. 12.116> θεσπεσίῳ: πινυτὴ δὲ περὶ φρένας ἤιε τέχνη.
<quint. smyrn. 12.117> ̓Ηὼς δ' ὁππόθ' ἵκανεν ἀπωσαμένη κνέφας ἠῢ
<quint. smyrn. 12.118> εὶς ἔρεβος, χαροπὴ δὲ δι' ἠέρος ἤιεν αἴγλη,
<quint. smyrn. 12.119> δὴ τότε θεῖον ὄνειρον ἐν ̓Αργείοισιν ̓Επειός,
<quint. smyrn. 12.120> ὡς ἴδεν, ὡς ἤκουσεν, ἐελδομένοισιν ἔειπεν:
<quint. smyrn. 12.121> οἱ δέ οἱ εἰσαΐοντες ἀπειρέσιον κεχάροντο.
<quint. smyrn. 12.122> καὶ τότ' ἄρ' ̓Ατρέος υἷες ἐς ἄγκεα τηλεθάοντα
<quint. smyrn. 12.123> ̓́Ιδης ὑψικόμοιο θοοὺς προέηκαν ἱκέσθαι
<quint. smyrn. 12.124> ἀνέρας: οἱ δ' ἐλάτῃσιν ἐπιβρίσαντες ἀν' ὕλην,
<quint. smyrn. 12.125> τάμνον δένδρεα μακρά: περικτυπέοντο δὲ βῆσσαι
<quint. smyrn. 12.126> θεινομένων: δολιχαὶ δὲ κατ' οὔρεα μακρὰ κολῶναι
<quint. smyrn. 12.127> δεύοντ' ἐκ ξυλόχοιο: νάπη δ' ἀνεφαίνετο πᾶσα
<quint. smyrn. 12.128> θήρεσιν οὐκέτι τόσσον ἐπήρατος, ὡς τὸ πάροιθε:
<quint. smyrn. 12.129> πρέμνα δ' ἀπαυαίνοντο βίην ποθέοντ' ἀνέμοιο.
<quint. smyrn. 12.130> καὶ τὰ μὲν ἂρ πελέκεσσι διατμήγοντες ̓Αχαιοὶ
<quint. smyrn. 12.131> ἐσσυμένως φορέεσκον ἐπ' ᾐόνας ̔Ελλησπόντου
<quint. smyrn. 12.132> ἐξ ὄρεος λασίοιο: μόγησε δὲ θυμὸς ἐπ' ἔργῳ
<quint. smyrn. 12.133> αἰζηῶν τε καὶ ἡμιόνων: πονέοντο δὲ λαοὶ
<quint. smyrn. 12.134> ἄσπετον ἄλλοθεν ἄλλος ὑποδρήσσοντες ̓Επειῷ:
<quint. smyrn. 12.135> οἱ μὲν γὰρ τέμνεσκον ὑπ' ὀκριόεντι σιδήρῳ
<quint. smyrn. 12.136> δούρατα καὶ σανίδας διεμέτρεον: οἱ δ' ἄρ' ἀπ' ὄζους
<quint. smyrn. 12.137> λείαινον πελέκεσσιν ἔτ' ἀπρίστων ἀπὸ φιτρῶν,
<quint. smyrn. 12.138> ἄλλος δ' ἄλλο τι ῥέζε πονεύμενος: αὐτὰρ ̓Επειὸς
<quint. smyrn. 12.139> ἵππου δουρατέοιο πόδας κάμεν, αὐτὰρ ἔπειτα
<quint. smyrn. 12.140> νηδύα, τῇ δ' ἐφύπερθε συνήρμοσε νῶτα καὶ ἰξὺν
<quint. smyrn. 12.141> ἐξόπιθεν, δειρὴν δὲ πάρος, καθύπερθε δὲ χαίτην
<quint. smyrn. 12.142> αὐχένος ὑψηλοῖο καθήρμοσεν, ὡς ἐτεόν περ
<quint. smyrn. 12.143> κινυμένην, λάσιον δὲ κάρη καὶ ἐΰτριχον οὐρήν,
<quint. smyrn. 12.144> οὔατά τ' ὀφθαλμούς τε διειδέας ἄλλα τε πάντα,
<quint. smyrn. 12.145> οἷς ἐπικίνυται ἵππος: ἀέξετο δ' ἱερὸν ἔργον
<quint. smyrn. 12.146> ὡς ἐτεὸν ζώοντος, ἐπεὶ θεὸς ἀνέρι τέχνην
<quint. smyrn. 12.147> δῶκ' ἐρατήν: τετέλεστο δ' ἐνὶ τρισὶν ἤμασι πάντα
<quint. smyrn. 12.148> Παλλάδος ἐννεσίῃσι: πολὺς δ' ἐπεγήθεε λαὸς
<quint. smyrn. 12.149> Αργείων: θαύμαζε δ' ὅπως ἐπὶ δούρατι θυμὸς
<quint. smyrn. 12.150> καὶ τάχος ἐκπεπόνητο ποδῶν, χρεμέθοντί τ' ἐῴκει.
<quint. smyrn. 12.151> καὶ τότε δῖος ̓Επειὸς ὑπὲρ μεγακήτεος ἵππου
<quint. smyrn. 12.152> εὔχετ' ἐπ' ἀκαμάτῳ Τριτωνίδι χεῖρας ὀρέξας:
<quint. smyrn. 12.153> “κλῦθι, θεὰ μεγάθυμε, σάου δ' ἐμὲ καὶ τεὸν ἵππον.”
<quint. smyrn. 12.154> ὣς φάτο: τοῦ δ' ἐσάκουσε θεὰ πολύμητις ̓Αθήνη,
<quint. smyrn. 12.155> καί ῥά οἱ ἔργον ἔτευξεν ἐπιχθονίοισιν ἀγητὸν
<quint. smyrn. 12.156> πᾶσιν, ὅσοι μιν ἴδοντο καὶ οἳ μετόπισθε πύθοντο.
<quint. smyrn. 12.157> ἀλλ' ὅτε δὴ Δαναοὶ μὲν ἐγήθεον ἔργον ̓Επειοῦ
<quint. smyrn. 12.158> δερκόμενοι, Τρῶες δὲ πεφυζότες ἔνδοθι πύργων
<quint. smyrn. 12.159> μίμνον ἀλευάμενοι θάνατον καὶ ἀνηλέα κῆρα,
<quint. smyrn. 12.160> δὴ τότ' ἐπ' ̓Ωκεανοῖο ῥοὰς καὶ Τηθύος ἄντρα
<quint. smyrn. 12.161> Ζηνὸς ὑπερθύμοιο θεῶν ἀπάτερθε μολόντος
<quint. smyrn. 12.162> ἔμπεσεν ἀθανάτοισιν ἔρις: δίχα δέ σφισι θυμὸς
<quint. smyrn. 12.163> ἔπλετ' ὀρινομένων: ἀνέμων δ' ἐπιβάντες ἀέλλαις
<quint. smyrn. 12.164> οὐρανόθεν φορέοντο ποτὶ χθόνα: τοῖσι δ̓̔??̓ὕπ' αἰθὴρ
<quint. smyrn. 12.165> ἔβραχεν: οἱ δὲ μολόντες ἐπὶ Ξάνθοιο ῥέεθρα
<quint. smyrn. 12.166> ἀλλήλων ἵσταντο καταντίον, οἱ μὲν ̓Αχαιῶν
<quint. smyrn. 12.167> οἱ δ' ἄρ' ὑπὲρ Τρώων: πολέμου δ' ἔρος ἔμπεσε θυμῷ.
<quint. smyrn. 12.168> τοῖσι δ' ὁμῶς ἀγέροντο καὶ οἳ λάχον εὐρέα πόντον.
<quint. smyrn. 12.169> καί ῥ' οἱ μὲν δολόεντα κοτεσσάμενοι μενέαινον
<quint. smyrn. 12.170> ἵππον ἀμαλδῦναι σὺν νήεσιν, οἱ δ' ἐρατεινὴν
<quint. smyrn. 12.171> ̓́Ιλιον: αἶσα δ' ἔρυκε πολύτροπος, ἐς δὲ κυδοιμὸν
<quint. smyrn. 12.172> τρέψε νόον μακάρεσσιν: ̓́Αρης δ' ἐξῆρχε μόθοιο,
<quint. smyrn. 12.173> ἆλτο δ' ̓Αθηναίης κατεναντίον: ὣς δὲ καὶ ἄλλοι
<quint. smyrn. 12.174> σύμπεσον ἀλλήλοισι: περί σφισι δ' ἄμβροτα τεύχη
<quint. smyrn. 12.175> χρύσεα κινυμένοισι μέγ' ἴαχεν: ἀμφὶ δὲ πόντος
<quint. smyrn. 12.176> εὐρὺς ἐπεσμαράγησε: κελαινὴ δ' ἔτρεμε γαῖα
<quint. smyrn. 12.177> ἀθανάτων ὑπὸ ποσσί: μακρὸν δ' ἅμα πάντες ἄϋσαν.
<quint. smyrn. 12.178> σμερδαλέη δ' ἐνοπὴ μέχρις οὐρανὸν εὐρὺν ἵκανε,
<quint. smyrn. 12.179> μέχρις ἐπ' ̓Αϊδονῆος ὑπερθύμοιο βέρεθρον:
<quint. smyrn. 12.180> Τιτῆνες δ' ὑπένερθε μέγ' ἔτρεσαν: ἀμφὶ δὲ μακρὴ
<quint. smyrn. 12.181> ̓́Ιδη ἐπέστενε πᾶσα καὶ ἠχήεντα ῥέεθρα
<quint. smyrn. 12.182> ἀενάων ποταμῶν, δολιχαὶ δ' ἅμα τοῖσι χαράδραι
<quint. smyrn. 12.183> νῆές τ' ̓Αργείων Πριάμοιό τε κύδιμον ἄστυ.
<quint. smyrn. 12.184> ἀλλ' οὐκ ἀνθρώποισι πέλεν δέος: οὐδ' ἐνόησαν
<quint. smyrn. 12.185> αὐτῶν ἐννεσίῃσι θεῶν ἔριν: οἱ δὲ κολώνας
<quint. smyrn. 12.186> χερσὶν ἀπορρήξαντες ἀπ' οὔρεος ̓Ιδαίοιο
<quint. smyrn. 12.187> βάλλον ἐπ' ἀλλήλους: αἱ δὲ ψαμάθοισιν ὁμοῖαι
<quint. smyrn. 12.188> ῥεῖα διεσκίδναντο θεῶν ἀμφ' ἄσχετα γυῖα
<quint. smyrn. 12.189> ῥηγνύμεναι διὰ τυτθά. Διὸς δ' ἐπὶ πείρασι γαίης
<quint. smyrn. 12.190> οὐ λάθον ἠῢ νόημα: λιπὼν δ' ἄφαρ ̓Ωκεανοῖο
<quint. smyrn. 12.191> χεύματ' ἐς οὐρανὸν εὐρὺν ἀνήιε: τὸν δὲ φέρεσκον
<quint. smyrn. 12.192> εὖρος καὶ Βορέης, Ζέφυρος δ' ἐπὶ τοῖσι Νότος τε,
<quint. smyrn. 12.193> τοὺς ὑπὸ θεσπέσιον ζυγὸν αἰόλος ἤγαγεν ̓͂Ιρις
<quint. smyrn. 12.194> ἅρματος αἰὲν ἐόντος, ὅ οἱ κάμεν ἄμβροτος Αἰὼν
<quint. smyrn. 12.195> χερσὶν ὑπ' ἀκαμάτῃσιν ἀτειρέος ἐξ ἀδάμαντος.
<quint. smyrn. 12.196> ἵκετο δ' Οὐλύμποιο ῥίον μέγα: σὺν δ' ἐτίναξεν
<quint. smyrn. 12.197> ἠέρα πᾶσαν ὕπερθε χολούμενος: ἄλλοθε δ' ἄλλαι
<quint. smyrn. 12.198> βρονταὶ ὁμῶς στεροπῇσι μέγ' ἔκτυπον: ἐκ δὲ κεραυνοὶ
<quint. smyrn. 12.199> ταρφέες ἐξεχέοντο ποτὶ χθόνα: καίετο δ' ἀὴρ
<quint. smyrn. 12.200> ἄσπετον: ἀθανάτοισι δ' ὑπὸ φρένας ἔμπεσε δεῖμα:
<quint. smyrn. 12.201> πάντων δ' ἔτρεμε γυῖα καὶ ἀθανάτων περ ἐόντων.
<quint. smyrn. 12.202> τῶν δὲ περιδδείσασα κλυτὴ Θέμις εὖτε νόημα
<quint. smyrn. 12.203> ἆλτο διὰ νεφέων: τάχα δέ σφεας εἰσαφίκανεν:
<quint. smyrn. 12.204> οἴη γάρ στονόεντος ἀπόπροθι μίμνε μόθοιο:
<quint. smyrn. 12.205> τοῖον δ' ἔκφατο μῦθον ἐρυκανόωσα μάχεσθαι:
<quint. smyrn. 12.206> “ἴσχεσθ' ἰωχμοῖο δυσηχέος: οὐ γὰρ ἔοικε
<quint. smyrn. 12.207> Ζηνὸς χωομένοιο μινυνθαδίων ἕνεκ' ἀνδρῶν
<quint. smyrn. 12.208> μάρνασθ' αἰὲν ἐόντας, ἐπεὶ τάχα πάντες ἄϊστοι
<quint. smyrn. 12.209> ἔσσεσθ': ἦ γὰρ ὕπερθεν ἐφ' ὑμέας οὔρεα πάντα
<quint. smyrn. 12.210> εἰς ἓν ἀναρρήξας οὔθ' υἱῶν οὔτε θυγατρῶν
<quint. smyrn. 12.211> φείσεται, ἀλλ' ἄρα πάντας ὁμῶς ἐφύπερθε καλύψει
<quint. smyrn. 12.212> γαίῃ ἀπειρεσίῃ: οὐδ' ἔσσεται ὔμμιν ἄλυξις
<quint. smyrn. 12.213> ἐς φάος: ἀργαλέος δὲ περὶ ζόφος αἰὲν ἐρύξει.”
<quint. smyrn. 12.214> ὣς φάτο: τοὶ δ' ἐπίθοντο Διὸς τρομέοντες ὁμοκλήν,
<quint. smyrn. 12.215> ὑσμίνης δ' ἴσχοντο, χόλον δ' ἀπὸ νόσφι Βάλοντο
<quint. smyrn. 12.216> ἀργαλέον, φιηότητα δ' ὁμήθεα ποιήσαντο:
<quint. smyrn. 12.217> καί ῥ' οἱ μὲν νίσσοντο πρὸς οὐρανόν, οἱ δ' ἁλὸς εἴσω,
<quint. smyrn. 12.218> οἱ δ' ἀνὰ γαῖαν ἔμιμνον. ἐϋπτολέμοιστ δ' ̓Αχαιοῖς
<quint. smyrn. 12.219> υἱὸς Λαέρταο πύκα φρονέων φάτο μῦθον:
<quint. smyrn. 12.220> “ὦ κλυτοὶ ̓Αργείων σημάντορες ὀβριμόθυμοι,
<quint. smyrn. 12.221> νῦν μοι ἐελδομένῳ τεκμήρατε, οἵτινές ἐστε
<quint. smyrn. 12.222> ἐκπάγλως κρατεροὶ καὶ ἀμύμονες: ἦ γὰρ ἱκάνει
<quint. smyrn. 12.223> ἔργον ἀναγκαίης: ἀλλὰ μνησώμεθ' ̓́Αρηος,
<quint. smyrn. 12.224> ἐς δ' ἵππον βαίνωμεν ἐΰξοον, ὄφρα κε τέκμωρ
<quint. smyrn. 12.225> εὕρωμεν πολέμοιο δυσηχέος: ὣς γάρ ἄμεινον
<quint. smyrn. 12.226> ἔσσεται ἤν κε δόλῳ καὶ μήδεσιν ἀργαλέοισιν
<quint. smyrn. 12.227> ἄστυ μέγ' ἐκπέρσωμεν, οὖ εἵνεκα δεῦρο μολόντες
<quint. smyrn. 12.228> πάσχομεν ἄλγεα πολλὰ φίλης ἀπὸ τηλόθι γαίης.
<quint. smyrn. 12.229> ἀλλ' ἄγε δή, μένος ἠΰ καὶ ἄλκιμον ἐν φρεσί θέντες
<quint. smyrn. 12.230> καὶ γάρ τις κατὰ δῆριν ἀνιηρῇ ὑπ' ἀνάγκῃ
<quint. smyrn. 12.231> θαρσήσας ἀνὰ θυμὸν ἀμείνονα φῶτα κατέκτα
<quint. smyrn. 12.232> χειρότερος γεγαώς: μάλα γὰρ μέγα θυμὸν ἀέξει
<quint. smyrn. 12.233> θάρσος, ὅ πέρ τε μάλιστα πέλει κλέος ἀνθ ρώποισιν.
<quint. smyrn. 12.234> ἀλλ' ἄγ', ἀριστῆες μὲν ἐῢν λόχου ἐντύνεσθε:
<quint. smyrn. 12.235> οἱ δ' ἄλλοι Τενέδοιο πρὸς ἱερὸν ἄστυ μολόντες
<quint. smyrn. 12.236> μιμνέμεν, εἰσόκεν ἄμμε ποτὶ πτόλιν εἰρύσσωσι
<quint. smyrn. 12.237> δήϊοι ἐλπόμενοι Τριτωνίδι δῶρον ἄγεσθαι.
<quint. smyrn. 12.238> αἰζηῶν δέ τις ἐσθλός, ὃν οὐ σάφα Τρῶες ἴσασι,
<quint. smyrn. 12.239> μιμνέτω ἄγχ' ἵπποιο σιδήρεον ἐνθέμενος κῆρ:
<quint. smyrn. 12.240> καί οἱ πάντα μέλοιτο μάλ' ἔμπεδον, ὁππός' ἔγωγε
<quint. smyrn. 12.241> πρόσθ' ἐφάμην: καὶ μή τι περὶ φρεσὶν ἄλλο νοήσῃ,
<quint. smyrn. 12.242> ὄφρα μὴ ἀμφαδὰ Τρωσὶν ̓Αχαιῶν ἔργα πέληται.”
<quint. smyrn. 12.243> ὣς φάτο: τὸν δὲ Σίνων ἀπαμείβετο κύδιμος ἀνὴρ
<quint. smyrn. 12.244> ἄλλων δειδιότων: μάλα γὰρ μέγα ἔργον ἔμελλεν
<quint. smyrn. 12.245> ἐκτελέειν: τῷ καί μιν ἐϋφρονέοντ' ἀνὰ θυμὸν
<quint. smyrn. 12.246> εὐρὺς ἀγάσσατο λαός: ὁ δ' ἐν μέσσοισιν ἔειπεν:
<quint. smyrn. 12.247> “ὦ ̓Οδυσεῦ καὶ πάντες ̓Αχαιῶν φέρτατοι υἷες,
<quint. smyrn. 12.248> ἔργον μὲν τόδ' ἔγωγε λιλαιομένοισι τελέσσω,
<quint. smyrn. 12.249> εἰ καὶ ἀεικίζωσι καὶ εἰ πυρὶ μητιόωνται
<quint. smyrn. 12.250> βάλλειν ζωὸν ἐόντα: τὸ γάρ νύ μοι εὔαδε θυμῷ,
<quint. smyrn. 12.251> ἢ θανέειν δηΐοισιν ὑπ' ἀνδράσιν, ἢ ὑπαλύξαι
<quint. smyrn. 12.252> ̓Αργείοις μέγα κῦδος ἐελδομένοισι φέροντα.”
<quint. smyrn. 12.253> ὣς φάτο θαρσαλέως: μέγα δ' ̓Αργεῖοι κεχάροντο:
<quint. smyrn. 12.254> καί τις ἔφη: “ὡς τῷδε θεὸς μέγα θάρσος ἔδωκε
<quint. smyrn. 12.255> σήμερον: οὐ γὰρ πρόσθεν ἔην θρασύς: ἀλλά ἑ δαίμων
<quint. smyrn. 12.256> ὀτρύνει πάντεσσι κακὸν Τρώεσσι γενέσθαι
<quint. smyrn. 12.257> ἢ νῶιν: νῦν γάρ που ὀΐομαι ἐσσυμένως περ
<quint. smyrn. 12.258> ἀργαλέου πολέμοιο τέκμωρ ἀΐδηλον ἔσεσθαι.”
<quint. smyrn. 12.259> ὣς ἄρ' ἔφη κατὰ λαὸν ἀρηϊφίλων τις ̓Αχατῶν:
<quint. smyrn. 12.260> Νέστωρ δ' αὖθ' ἑτέρωθεν ἐποτρύνων μετέειπε:
<quint. smyrn. 12.261> “νῦν χρειώ, φίλα τέκνα , βίης καὶ θάρσεος ἐσθλοῦ:
<quint. smyrn. 12.262> νῦν γὰρ τέρμα πόνοιο θεοὶ καὶ ἀμύμονα νίκην
<quint. smyrn. 12.263> ἧμιν ἐελδομένοισι φίλας ἐς χεῖρας ἄγουσιν:
<quint. smyrn. 12.264> ἀλλ' ἄγε θαρσαλέως πολυχανδέος ἔνδοθεν ἵππου
<quint. smyrn. 12.265> βαίνετ', ἐπεὶ μερόπεσσι κλέος μέγα θάρσος ὀπάξει:
<quint. smyrn. 12.266> ὡς ὄφελον μέγα κάρτος ἐμοῖς ἔτι γούνασι κεῖτο,
<quint. smyrn. 12.267> οἶον ὅτ' Αἴσονος υἱὸς ἔσω νεὸς ὠκυπόροιο
<quint. smyrn. 12.268> ̓Αργῴης καλέεσκεν ἀριστέας, ὁππότ' ἔγωγε
<quint. smyrn. 12.269> πρῶτος ἀριστήων καταβήμεναι ὁρμαίνεσκον,
<quint. smyrn. 12.270> εἰ μὴ ἄρ' ἀντίθεος Πελίης ἀέκοντά μ' ἔρυκε:
<quint. smyrn. 12.271> νῦν δέ με γῆρας ἔπεισι πολύστονον: ἀλλ' ἄρα καὶ ὥς,
<quint. smyrn. 12.272> ὡς νέος ἡβώων, καταβήσομαι ἔνδοθεν ἵππου
<quint. smyrn. 12.273> θαρσαλέως: θάρσος δὲ κλέος καὶ κῦδος ὁπάσσει.”
<quint. smyrn. 12.274> ὣς φάμενον προσέειπε πάϊς ξανθοῦ ̓Αχιλῆος:
<quint. smyrn. 12.275> “ὧ Νέστορ, σὺ μέν ἐσσὶ νόῳ προφερέστατος ἀνδρῶν
<quint. smyrn. 12.276> πάντων: ἀλλά σε γῆρας ἀμείλιχον ἀμφιμέμαρπεν,
<quint. smyrn. 12.277> οὐδέ τοι ἔμπεδός ἐστι βίη χατέοντι πόνοιο:
<quint. smyrn. 12.278> τῷ σε χρὴ Τενέδοιο πρὸς ῇόνας ἀπονέεσθαι:
<quint. smyrn. 12.279> ἐς δὲ λόχον νέοι ἄνδρες ἔθ' ὑσμίνης ἀκόρητοι
<quint. smyrn. 12.280> βησόμεθ' ὡς σύ, γεραιέ, λιλαιομένοις ἐπιτέλλεις.”
<quint. smyrn. 12.281> ὣς φάτο: τοῦ δ' ἄγχιστα κιὼν Νηλήιος υἱὸς
<quint. smyrn. 12.282> ἀμφοτέρας οἱ ἔκυσσε χέρας κεφαλήν τ' ἐφύπερθεν,
<quint. smyrn. 12.283> οὕνεχ' ὑπέσχετο πρῶτος ἐς εὐρέα δύμεναι ἵππον,
<quint. smyrn. 12.284> αὐτὸν δ' αὖτε κέλευε γεραίτερον ἔκτοθι μίμνειν
<quint. smyrn. 12.285> ἄλλοις σὺν Δαναοῖσιν: ἐέλδετο γὰρ πονέεσθαι:
<quint. smyrn. 12.286> καί ῥά μιν ἰωχμοῖο λιλαιόμενον προσέειπεν:
<quint. smyrn. 12.287> “ἐσσὶ πατρὸς κείνοιο βίῃ καὶ εΰφρονι μύθῳ
<quint. smyrn. 12.288> ἀντιθέου ̓Αχιλῆος: ἔολπα δὲ σῇσι χέρεσσιν
<quint. smyrn. 12.289> ̓Αργείους Πριάμοιο διαπραθέειν κλυτὸν ἄστυ:
<quint. smyrn. 12.290> ὀψὲ δ' ἄρ' ἐκ καμάτοιο μέγα κλέος ἔσσεται ἡμῖν
<quint. smyrn. 12.291> πολλὰ πονησαμένοισι κατὰ κλόνον ἄλγεα λυγρά:
<quint. smyrn. 12.292> ἄλγεα μὲν παρὰ ποσσὶ θεοὶ θέσαν ἀνθρώποισιν,
<quint. smyrn. 12.293> ἐσθλὰ δὲ πολλὸν ἄπωθε: πόνον δ' ἐς μέσσον ἔλασσαν:
<quint. smyrn. 12.294> τούνεκα ῥηιδίη μέν ἐς ἀργαλέην κακότητα
<quint. smyrn. 12.295> αἰζηοῖσι κέλευθος, ἀνιηρὴ δ' ἐπὶ κῦδος,
<quint. smyrn. 12.296> μέσφ' ὅτε τις στονόεντα πόνον διὰ ποσσὶ περήσῃ.”
<quint. smyrn. 12.297> ὣς φάτο: τὸν δ' ̓Αχιλῆος ἀμείβετο κύδιμος υἱός:
<quint. smyrn. 12.298> “ὦ γέρον, ὡς σύ γ' ἔολπας ἐνὶ φρεσί, τοῦτο πέλοιτο
<quint. smyrn. 12.299> ἡμῖν εὐχομένοισιν, ἐπεὶ πολὺ λώιον οὕτως:
<quint. smyrn. 12.300> εἰ δ' ἑτέρως ἐθέλουσι θεοί , καὶ τοῦτο τετύχθω:
<quint. smyrn. 12.301> βουλοίμην γὰρ ὑπ' ̓́Αρεϊ ἐϋκλειῶς ἀπολέσθαι,
<quint. smyrn. 12.302> ἠὲ φυγὼν Τροίηθεν ὀνείδεα πολλὰ φέρεσθαι.”
<quint. smyrn. 12.303> ὣς εἰπὼν ὤμοισι κατ' ἄμβροτα θήκατο τεύχη
<quint. smyrn. 12.304> πατρὸς ἑοῦ: τοὶ δ' αἶψα καὶ αὐτοὶ θωρήχθησαν
<quint. smyrn. 12.305> ἡρώων οἱ ἄριστοι, ὅσοις θρασὺς ἔπλετο θυμός.
<quint. smyrn. 12.306> τούς μοι νῦν καθ' ἕκαστον ἀνειρομένῳ σάφα Μοῦσαι
<quint. smyrn. 12.307> ἔσπεθ' , ὅσοι κατέβησαν ἄσω πολυχανδέος ἵππου:
<quint. smyrn. 12.308> ὑμεῖς γὰρ πᾶσάν μοι ἐνὶ φρεσὶ θήκατ' ἀοιδήν,
<quint. smyrn. 12.309> πρίν μοι ἔτ' ἀμφὶ παρειὰ κατασκίδνασθαι ἴουλον,
<quint. smyrn. 12.310> σμύρνης ἐν δαπέδοισι περικλυτὰ μῆλα νέμοντι
<quint. smyrn. 12.311> τρὶς τόσον ̔Ερμοῦ ἄπωθεν, ὅσον βοόωντος ἀκοῦσαι,
<quint. smyrn. 12.312> ̓Αρτέμιδος περὶ νηὸν ̓Ελευθερίῳ ἐνὶ κήπῳ,
<quint. smyrn. 12.313> οὔρεΐ τ' οὔτε λίην χθαμαλῷ οὔθ' ὑψόθι πολλῷ.
<quint. smyrn. 12.314> πρῶτος μὲν κατέβαινεν ἐς ἵππον κητώεντα
<quint. smyrn. 12.315> υἱὸς ̓Αχιλλῆος, σὺν δὲ κρατερὸς Μενέλαος
<quint. smyrn. 12.316> ἠδ' ̓Οδυσεὺς Σθένελός τε καὶ ἀντίθεος Διομήδης:
<quint. smyrn. 12.317> βῆ δὲ Φιλοκτήτης τε καὶ ̓́Αντικλος ἠδὲ Μενεσθεύς,
<quint. smyrn. 12.318> σὺν δὲ Θόας ἐρίθυμος ἰδὲ ξανθὸς Πολυποίτης,
<quint. smyrn. 12.319> Αἴας τ' Εὐρύπυλός τε καὶ ἰσόθεος Θρασυμήδης,
<quint. smyrn. 12.320> Μηριόνης τε καὶ ̓Ιδομενεὺς ἀριδεικέτω ἄμφω,
<quint. smyrn. 12.321> σὺν δ' ἄρ' ἐϋμμελίης Ποδαλείριος Εὐρύμαχός τε
<quint. smyrn. 12.322> Τεῦκρός τ' ἀντίθεος καὶ ̓Ιάλμενος ὀβριμόθυμος,
<quint. smyrn. 12.323> Θάλπιος ̓Αντίμαχός τε μενεπτόλεμός τε Λεοντεύς:
<quint. smyrn. 12.324> σὺν δ' Εὔμηλος ἔβη θεοείκελος Εὐρύαλός τε
<quint. smyrn. 12.325> Δημοφόων τε καὶ ̓Αμφίμαχος κρατερός τ' ̓Αγαπήνωρ,
<quint. smyrn. 12.326> σὺν δ' ̓Ακάμας τε Μέγης τε κραταιοῦ Φυλέος υἱός:
<quint. smyrn. 12.327> ἄλλοι δ' αὖ κατέβαινον, ὅσοι ἔσαν ἔξοχ' ἄριστοι,
<quint. smyrn. 12.328> ὅσσους χάνδανεν ἵππος ἐΰξοος ἐντὸς ἐέργειν.
<quint. smyrn. 12.329> ἐν δέ σφιν πύματος κατεβήσατο δῖος ̓Επειός,
<quint. smyrn. 12.330> ὅς ῥα καὶ ἵππον ἔτευξεν: ἐπίστατο δ' ᾦ ἐνὶ θυμῷ
<quint. smyrn. 12.331> ἠμὲν ἀναπτύξαι κείνου πτύχας ἠδ' ἐπερεῖσαι:
<quint. smyrn. 12.332> τοὔνεκα δὴ πάντων βῆ δεύτατος: εἴρυσε δ' εἴσω
<quint. smyrn. 12.333> κλίμακας, ᾖς ἀνέβησαν: ὁ δ' αὖ μάλα πάντ' ἐπερείσας
<quint. smyrn. 12.334> αὐτοῦ πὰρ κληῖδι καθέζετο: τοὶ δὲ σιωπῇ
<quint. smyrn. 12.335> πάντες ἔσαν μεσσηγὺς ὁμῶς νίκης καὶ ὀλέθρου.
<quint. smyrn. 12.336> οἱ δ' ἄλλοι νήεσιν ἐπέπλεον εὐρέα πόντον
<quint. smyrn. 12.337> ἃς κλισίας πρήσαντες, ὅπῃ πάρος αὐτοὶ ἴαυον.
<quint. smyrn. 12.338> τοῖσι δὲ κοιρανέοντε δύω κρατερόφρονε φῶτε
<quint. smyrn. 12.339> σήμαινον, Νέστωρ τε καὶ αἰχμητὴς ̓Αγαμέμνων:
<quint. smyrn. 12.340> τοὺς δὲ καἰ ἐλδομένους καταβήμεναι ἔνδοθεν ἵππου
<quint. smyrn. 12.341> ̓Αργεῖοι κατέρυξαν, ἵν' ἐν νήεσσι μένοντες
<quint. smyrn. 12.342> λαοῖς σημαίνωσιν, ἐπεὶ πολὺ λώιον ἄνδρες
<quint. smyrn. 12.343> ἔργον ἐποίχονται, ὁπότ' εἰσορόωσιν ἄνακτες:
<quint. smyrn. 12.344> τοὔνεκ' ἄρ' ἔκτοθι μίμνον ἀριστῆές περ ἐόντες.
<quint. smyrn. 12.345> οἱ δὲ θοῶς ἀφίκοντο πρὸς ἠιόνας Τενέδοιο:
<quint. smyrn. 12.346> εὐνὰς δ' ἔνθ' ἔβαλον κατὰ βένθεος: ἐκ δ' ἔβαν αὐτοὶ
<quint. smyrn. 12.347> νηῶν ἐσσυμένως: ἀπὸ δ' ἔκτοθι πείσματ' ἔδησαν
<quint. smyrn. 12.348> ἠιόνων: αὐτοὶ δὲ παραυτόθι μίμνον ἕκηλοι
<quint. smyrn. 12.349> δέγμενοι, ὁππότε πυρσὸς ἐελδομένοισι φανείη.
<quint. smyrn. 12.350> οἱ δ' ἄρ' ἐν ἵππῳ ἔσαν δηΐων σχεδόν, ἄλλοτε μέν που
<quint. smyrn. 12.351> φθεῖσθαι ὀϊόμενοι, ὁτὲ ἱερὸν ἄστυ δαΐξαι:
<quint. smyrn. 12.352> καὶ τὰ μὲν ἐλπομένοισιν ἐπήλυθεν ̓Ηριγένεια.
<quint. smyrn. 12.353> Τρῶες εἰσενόησαν ἐπ' ᾐόσιν ̔Ελλησπόντου
<quint. smyrn. 12.354> καπνὸν ἔτ' ἀΐσσοντα δι' ἠέρος: οὐδ' ἄρα νῆας
<quint. smyrn. 12.355> δέρκονθ', αἵ σφιν ἔνεικαν ἀφ' ̔Ελλάδοσ1 αἰνὸν ὄλεθρον.
<quint. smyrn. 12.356> γηθόσυνοι δ' ἄρα πάντες ἐπέδραμον αἰγιαλοῖσι
<quint. smyrn. 12.357> τεύχἐ ἐφεσσάμενοι: ἔτι γὰρ δέος ἄμφεχε θυμόν:
<quint. smyrn. 12.358> ἵππον δ' εἰσενόησαν ἐΰξοον. ἀμφὶ δ' ἄρ' αὐτῷ
<quint. smyrn. 12.359> θάμβεον ἑσταότες: μάλα γὰρ μέγα ἔργον ἐτὺχθη:
<quint. smyrn. 12.360> ἀγχόθι δ' αὖτε Σίνωνα δυσάμμορον εἰσενόησαν:
<quint. smyrn. 12.361> καί μιν ἀνειρόμενοι Δαναῶν ὕπερ ἄλλοθεν ἄλλος
<quint. smyrn. 12.362> μέσσον ἐκυκλώσαντο περισταδόν: ἀμφὶ δὲ μύθοις
<quint. smyrn. 12.363> μειλιχίοις εἴροντο πάρος: μετέπειτα δ' ὁμοκλῇ
<quint. smyrn. 12.364> σμερδαλέῃ: καὶ πολλὰ δολόφρονα φῶτα δάϊζον
<quint. smyrn. 12.365> πολλὸν ἐπὶ χρόνον αἰέν: ὁ δ' ἔμπεδον ἠΰτε πέτρη
<quint. smyrn. 12.366> μίμνεν ἀτειρέα γυῖ̓ ἐπιειμένος: ὀψὲ δ' ἄρ' αὐτοῦ
<quint. smyrn. 12.367> οὔαθ' ὁμῶς καὶ ῥῖνας ἀπὸ μελέων ἐτάμοντο
<quint. smyrn. 12.368> πάμπαν ἀεικίζοντες, ὅπως νημερτέα εἴπῃ,
<quint. smyrn. 12.369> ὅππῃ ἔβαν Δαναοὶ σὺν νήεσιν, ἢ τί καὶ ἵππος
<quint. smyrn. 12.370> ἔνδον ἐρητύεσκεν. ὁ δ' ἐνθέμενος φρεσὶ κάρτος
<quint. smyrn. 12.371> λώβης οὐκ ἀλέγιζεν ἀεικέος, ἀλλ' ἐνὶ θυμῷ
<quint. smyrn. 12.372> ἔτλη καὶ πληγῇσι καὶ ἐν πυρὶ τειρόμενός περ
<quint. smyrn. 12.373> ἀργαλέως: ̔́Ηρη γὰρ ἐνέπνευσεν μέγα κάρτος:
<quint. smyrn. 12.374> τοῖα δ' ἄρ' ἐν μέσσοισι δολοφρονέων ἀγόρευεν:
<quint. smyrn. 12.375> “̓Αργεῖοι μέν νηυσὶν ὑπὲρ πόντοιο φέβονται
<quint. smyrn. 12.376> μακρῷ ἀκηδήσαντες ἐπὶ πτολέμῳ καὶ ἀνίῃ:
<quint. smyrn. 12.377> Κάλχαντος δ' ἰότητι δαΐφρονι Τριτογενείῃ
<quint. smyrn. 12.378> ἵππον ἐτεκτήναντο, θεῆς χόλον ὄφρ' ἀλέωνται
<quint. smyrn. 12.379> πάγχυ κοτεσσαμένης Τρώων ὕπερ: ἀμφὶ δὲ νόστου
<quint. smyrn. 12.380> ἐννεσίῃς ̓Οδυσῆος ἐμοὶ μενέαινον ὄλεθρον,
<quint. smyrn. 12.381> ὄφρα με δῃώσωσι δυσηχέος ἄγχι θαλάσσης
<quint. smyrn. 12.382> δαίμοσιν εἰναλίοις. ἐμὲ δ' οὐ λάθον, ἀλλ' ἀλεγεινὰς
<quint. smyrn. 12.383> σπονδάς τ' οὐλοχύτας τε μάλ' ἐσσυμένως ὑπαλύξας
<quint. smyrn. 12.384> ἀθανάτων βουλῇσι παραὶ ποσὶ κάππεσον ἵππου:
<quint. smyrn. 12.385> οἱ δὲ καὶ οὐκ ἐθέλοντες ἀναγκαίῃ με λίποντο
<quint. smyrn. 12.386> ἁζόμενοι μεγάλοιο Διὸς κρατερόφρονα κούρην.”
<quint. smyrn. 12.387> ὣς φάτο κερδοσύνῃσι καὶ οὐ κάμεν ἄλγεσι θυμόν:
<quint. smyrn. 12.388> ἀνδρὸς γὰρ κρατεροῖο κακὴν ὑποτλῆναι ἀνάγκην.
<quint. smyrn. 12.389> τῷ δ' οἱ μὲν πεπίθοντο κατὰ στρατόν, οἱ δ' ἄρ' ἔφαντο
<quint. smyrn. 12.390> ἔμμεναι ἠπεροπῆα πολύτροπον, οἷς ἄρα βουλὴ
<quint. smyrn. 12.391> ἥνδανε Λαοκόωντος: ὁ γὰρ πεπνυμένα βάζων
<quint. smyrn. 12.392> φῆ δόλον ἔμμεναι αἰνὸν ὑπ' ἐννεσίῃσιν ̓Αχαιῶν,
<quint. smyrn. 12.393> πάντας δ' ὀτρύνεσκε θοῶς ἐμπρησέμεν ἵππον,
<quint. smyrn. 12.394> ἵππον δουράτεον καὶ γνώμεναι εἴ τι κεκεύθει.
<quint. smyrn. 12.395> καί νύ κέ οἱ πεπίθοντο καὶ ἐξήλυξαν ὄλεθρον,
<quint. smyrn. 12.396> εἰ μὴ Τριτογένεια, κοτεσσαμένη περὶ θυμῷ
<quint. smyrn. 12.397> αὐτῷ καὶ Τρώεσσι καὶ ἄστεϊ, γαῖαν ἔνερθεν
<quint. smyrn. 12.398> θεσπεσίην ἐλέλιξεν ὑπαὶ ποσὶ Λαοκόωντος.
<quint. smyrn. 12.399> τῷ δ' ἄφαρ ἔμπεσε δεῖμα: τρόμος δ' ἀμφέκλασε γυῖα
<quint. smyrn. 12.400> ἀνδρὸς ὑπερθύμοιο: μέλαινα δέ οἱ περὶ κρατὶ
<quint. smyrn. 12.401> νὺξ ἐχύθη: στυγερὸν δὲ κατὰ βλεφάρων πέσεν ἄλγος,
<quint. smyrn. 12.402> σὺν δ' ἔχεεν λασίῃσιν ὑπ' ὀφρύσιν ὄμματα φωτός:
<quint. smyrn. 12.403> γλῆναι δ' ἀργαλέῃσι πεπαρμέναι ἀμφ' ὀδύνῃσι
<quint. smyrn. 12.404> ῥιζόθεν ἐκλονέοντο: περιστρωφῶντο δ' ὀπωπαὶ
<quint. smyrn. 12.405> τειρόμεναι ὑπένερθεν: ἄχος δ' ἀλεγεινὸν ἵκανεν
<quint. smyrn. 12.406> ἄχρι καὶ ἐς μήνιγγας ἰδ' ἐγκεφάλοιο θέμεθλα:
<quint. smyrn. 12.407> τοῦ δ' ὁτὲ μὲν φαίνοντο μεμιγμένοι αἵματι πολλῷ
<quint. smyrn. 12.408> ὀφθαλμοί, ὁτὲ δ' αὖτε δυσαλθέα γλαυκιόωντες:
<quint. smyrn. 12.409> πολλάκι δ' ἔρρεον οἷον ὅτε στυφελῆς ἀπὸ πέτρης
<quint. smyrn. 12.410> εἴβεται ἐξ ὀρέων νιφετῷ πεπαλαγμένον ὕδωρ:
<quint. smyrn. 12.411> μαινομένῳ δ' ἤικτο, καὶ ἔδρακε διπλόα πάντα
<quint. smyrn. 12.412> αἰνὰ μάλα στενάχων. καὶ ἔτι Τρώεσσι κέλευεν,
<quint. smyrn. 12.413> οὐδ' ἀλέγιζε μόγοιο: φάος δέ οἱ ἐσθλὸν ἄμερσε
<quint. smyrn. 12.414> δῖα θεά: λευκαὶ δ' ἄρ' ὑπὸ βλέφαρ' ἔσταν ὀπωπαὶ
<quint. smyrn. 12.415> αἵματος ἐξ ὀλοοῖο: περιστενάχιζε δὲ λαὸς
<quint. smyrn. 12.416> οἰκτείρων φίλον ἄνδρα, καὶ ἀθανάτην ̓Αγελείην
<quint. smyrn. 12.417> ἐρριγώς, μή τι παρήλιτεν ἀφραδίῃσιν,
<quint. smyrn. 12.418> καί σφιν ἐς αἰνὸν ὄλεθρον ἀνεγνάμφθη νόος ἔνδον,
<quint. smyrn. 12.418a> δειδιότων, μὴ δή σφι καὶ αὐτοῖς ἄλγος ἕπηται
<quint. smyrn. 12.419> οὕνεκα λωβήσαντο δέμας μογεροῖο Σίνωνος
<quint. smyrn. 12.420> ἐλπόμενοι κατὰ θυμὸν ἐτήτυμα πάντ' ἀγορεύσειν:
<quint. smyrn. 12.421> τοὔνεκα προφρονέως μιν ἄγον ποτὶ Τρώιον ἄστυ
<quint. smyrn. 12.422> ὀψέ περ οἰκτείραντες. ἀγειρόμενοι δ' ἅμα πάντες
<quint. smyrn. 12.423> σειρὴν ἀμφεβάλοντο θοῶς περιμήκεϊ ἵππῳ
<quint. smyrn. 12.424> δησάμενοι καθύπερθεν, ἐπεί ῥά οἱ ἐσθλὸς ̓Επειὸς
<quint. smyrn. 12.425> ποσσὶν ὑπὸ βριαροῖσιν ἐΰτροχα δούρατ' ἔθηκεν,
<quint. smyrn. 12.426> ὄφρα κεν αἰζηοῖσιν ἐπὶ πτολίεθρον ἕπηται
<quint. smyrn. 12.427> ἑλκόμενος Τρώων ὑπὸ χείρεσιν. οἱ δ' ἅμα πάντες
<quint. smyrn. 12.428> εἷλκον ἐπιβρίσαντες ἀολλέες, ἠΰτε νῆα
<quint. smyrn. 12.429> ἕλκωσιν μογέοντες ἔσω ἁλὸς ἠχηέσσης
<quint. smyrn. 12.430> αἰζηοί, στιβαραὶ δὲ περιστενάχουσι φάλαγγες
<quint. smyrn. 12.431> τριβόμεναι, δεινὸν δὲ τρόπις περιτετριγυῖα
<quint. smyrn. 12.432> ἀμφὶς ὀλισθαίνουσα κατέρχεται εἰς ἁλὸς οἶδμα:
<quint. smyrn. 12.433> ὣς οἵ γε σφίσι πῆμα ποτὶ πτόλιν ἔργον ̓Επειοῦ
<quint. smyrn. 12.434> πανσυδίῃ μογέοντες ἀνείρυον: ἀμφὶ δ' ἄρ' αὐτῷ
<quint. smyrn. 12.435> πολλὸν ἄδην στεφέων ἐριθηλέα κόσμον ἔθεντο:
<quint. smyrn. 12.436> αὐτοὶ δ' ἐστέψαντο κάρη: μέγα δ' ἤπυον αὐλοὶ
<quint. smyrn. 12.437> ἀλλήλοις ἐπικεκλομένοι: ἐγέλασσε δ' ̓Ενυὼ
<quint. smyrn. 12.438> δερκομένη πολέμοιο κακὸν τέλος: ὑψόθι δ' ̔́Ηρη
<quint. smyrn. 12.439> τέρπετ': ̓Αθηναίη δ' ἐπεγήθεεν: οἱ δὲ μολόντες
<quint. smyrn. 12.440> ἄστυ ποτὶ σφέτερον μεγάλης κρήδεμνα πόληος
<quint. smyrn. 12.441> λυσάμενοι λυγρὸν ἵππον ἐσήγαγον: αἱ δ' ὀλόλυξαν
<quint. smyrn. 12.442> Τρωιάδες, πᾶσαι δὲ περισταδὸν εἰσορόωσαι
<quint. smyrn. 12.443> θάμβεον ὄβριμον ἔργον: ὃ δέ σφισιν ἔκρυφε πῆμα.
<quint. smyrn. 12.444> Λαοκόων δ' ἔτ' ἔμιμνεν ἐποτρύνων ἑτάροισιν
<quint. smyrn. 12.445> ἵππον ἀμαλδῦναι μαλερῷ πυρί: τοὶ δέ οἱ οὔτι
<quint. smyrn. 12.446> πείθοντ', ἀθανάτων γὰρ ὑποτρομέεσκον ὁμοκλήν.
<quint. smyrn. 12.447> τῷ δ' ἔπι κύντερον ἄλλο θεὰ μεγάθυμος ̓Αθὴνη
<quint. smyrn. 12.448> δυστήνοις τεκέεσσιν ἐμήδετο Λαοκόωντος.
<quint. smyrn. 12.449> δὴ γάρ που πέλεν ἄντρον ὑπὸ στυφελώδεϊ πέτρῃ
<quint. smyrn. 12.450> ἠερόεν, θνητοῖσιν ἀνέμβατον, ᾧ ἔνι θῆρες
<quint. smyrn. 12.451> σμερδαλέοι ναίεσκον ἔτ' οὐλομένοιο γενέθλης
<quint. smyrn. 12.452> Τυφῶνος νήσοιο κατὰ πτύχας, ἥν τε Καλύδνην
<quint. smyrn. 12.453> λαοὶ ἐπικλείουσιν ἔσω ἁλὸς ἀντία Τροίης.
<quint. smyrn. 12.454> ἔνθεν ἀναστήσασα βίην καλέεσκε δρακόντων
<quint. smyrn. 12.455> ἐς Τροίην: οἱ δ' αἶψα θεῆς ὕπο κινηθέντες
<quint. smyrn. 12.456> νῆσον ὅλην ἐτίναξαν: ἐπεσμαράγησε δὲ πόντος
<quint. smyrn. 12.457> νισσομένων, καὶ κῦμα διΐστατο: τοὶ δ' ἐφέροντο
<quint. smyrn. 12.458> αἰνὸν λιχμώωντες: ἔφριξε δὲ κήτεα πόντου:
<quint. smyrn. 12.459> ἀμφὶ δ' ἄρα στενάχοντο μέγα Ξάνθοιο θύγατρες
<quint. smyrn. 12.460> νύμφαι καὶ Σιμόεντος: ἀπ' Οὐλύμποιο δὲ Κύπρις
<quint. smyrn. 12.461> ἄχνυτο: τοὶ δ' ἄφαρ ἷξον ὅπῃ θεὸς ὀτρύνεσκε,
<quint. smyrn. 12.462> θήγοντες βλοσυρῇσι γενειάσι λοιγὸν ὀδόντων
<quint. smyrn. 12.463> δυστήνοις ἐπὶ παισί: κακὴ δ' ἐπενίσσετο φύζα
<quint. smyrn. 12.464> Τρῶας, ὅτ' εἰσενόησαν ἀνὰ πτόλιν αἰνὰ πέλωρα:
<quint. smyrn. 12.465> οὐδέ τις αἰζηῶν οὐδ' εἰ μένος ἄτρομος ἦεν
<quint. smyrn. 12.466> μεῖναι ἔτλη: πάντας γὰρ ἀμείλιχον ἄμφεχε δεῖμα
<quint. smyrn. 12.467> θῆρας ἀλευομένους, ὀδύνη δ' ἔχεν: ἂν δὲ γυναῖκες
<quint. smyrn. 12.468> οἴμωζον: καί πού τις ἑῶν ἐπελήσατο τέκνων
<quint. smyrn. 12.469> αὐτὴ ἀλευομένη στυγερὸν μόρον: ἀμφὶ δὲ Τροίη
<quint. smyrn. 12.470> ἔστεν' ἐπεσσυμένων: πολλοὶ δ' ἄφαρ εἰς ἓν ἰόντες
<quint. smyrn. 12.471> γυῖα περιδρύφθησαν: ἐνεστείνοντο δ' ἀγυιαῖς
<quint. smyrn. 12.472> ἀμφιπεριπτώσσοντες. ἔλειπτο δὲ μοῦνος ἄπωθεν
<quint. smyrn. 12.473> Λαοκόων ἅμα παισί: πέδησε γὰρ οὐλομένη Κὴρ
<quint. smyrn. 12.474> καὶ θεός. οἱ δέ οἱ υἷας ὑποτρομέοντας ὄλεθρον
<quint. smyrn. 12.475> ἀμφοτέρους ὀλοῇσιν ἀνηρείψαντο γένυσσι
<quint. smyrn. 12.476> πατρὶ φίλῳ ὀρέγοντας ἑὰς χέρας: οὐδ' ὅ γ' ἀμύνειν
<quint. smyrn. 12.477> ἔσθενεν: ἀμφὶ δὲ Τρῶες ἀπόπροθεν εἰσορόωντες
<quint. smyrn. 12.478> κλαῖον ὑπὸ κραδίῃσι τεθηπότες. οἱ δ' ἄρ' ̓Αθήνης
<quint. smyrn. 12.479> προφρονέως τελέσαντες ἀπεχθέα Τρωσὶν ἐφετμὴν
<quint. smyrn. 12.480> ἄμφω ἀϊστώθησαν ὑπὸ χθόνα: τῶν δ' ἔτι σῆμα
<quint. smyrn. 12.481> φαίνεθ', ὅπου κατέδυσαν ἐς ἱερὸν ̓Απόλλωνος:
<quint. smyrn. 12.482> Περγάμῳ ἐν ζαθέῃ. προπάροιθε δὲ Τρώιοι υἷες
<quint. smyrn. 12.483> παίδων Λαοκόωντος ἀμείλιχα δῃωθέντων
<quint. smyrn. 12.484> τεῦξαν ἅμ' ἀγρόμενοι κενεὸν τάφον, ᾧ ἔπι δάκρυ
<quint. smyrn. 12.485> χεῦε πατὴρ ἀλαοῖσιν ὑπ' ὄμμασιν: ἀμφὶ δὲ μήτηρ
<quint. smyrn. 12.486> πολλὰ κινυρομένη κενεῷ ἐπαΰτεε τύμβῳ
<quint. smyrn. 12.487> ἐλπομένη τι καὶ ἄλλο κακώτερον, ἔστενε δ' ἄτην
<quint. smyrn. 12.488> ἀνέρος ἀφραδίῃς, μακάρων δ' ὑπεδείδιε μῆνιν:
<quint. smyrn. 12.489> ὡς δ' ὅτ' ἐρημαίην περιμύρεται ἀμφὶ καλιὴν
<quint. smyrn. 12.490> πολλὰ μάλ' ἀχνυμένη κατὰ δάσκιον ἄγκος ἀηδών,
<quint. smyrn. 12.491> ἧς ἔτι νήπια τέκνα, πάρος κελαδεινὸν ἀείδειν,
<quint. smyrn. 12.492> δάμναθ' ὑπὸ γναθμοῖσι μένος βλοσυροῖο δράκοντος,
<quint. smyrn. 12.493> μητέρι δ' ἄλγεα θῆκε, καὶ ἄσπετον ἀσχαλόωσα
<quint. smyrn. 12.494> μύρεται ἀμφὶ δόμον κενεὸν μάλα κεκληγυῖα:
<quint. smyrn. 12.495> ὣς ἥ γε στενάχιζε λυγρῷ τεκέων ἐπ' ὀλέθρῳ
<quint. smyrn. 12.496> μυρομένη κενεῷ περὶ σήματι: σὺν δέ οἱ ἄλλο
<quint. smyrn. 12.497> πῆμα μάλ' ἀργαλέον πόσιος πέλεν ἀμφ' ἀλαοῖο.
<quint. smyrn. 12.498> καί ῥ' ἡ μὲν φίλα τέκνα καὶ ἀνέρα κωκύεσκε
<quint. smyrn. 12.499> τοὺς μὲν ἀποφθιμένους τὸν δ' ἄμμορον ἠελίοιο:
<quint. smyrn. 12.500> Τρῶες δ' ἀθανάτοισιν ἐπεντύνοντο θυηλὰς
<quint. smyrn. 12.501> λείβοντες μέθυ λαρόν, ἐπεί σφισιν ἦτορ ἐώλπει
<quint. smyrn. 12.502> λευγαλέου πολέμοιο βαρὺ σθένος ἐξυπαλύξειν.
<quint. smyrn. 12.503> ἱερὰ δ' οὐ καίοντο, πυρὸς δ' ἐσβέννυτ' ἀϋτμή,
<quint. smyrn. 12.504> ὄμβρου ὅπως καθύπερθε δυσηχέος ἐσσυμένοιο:
<quint. smyrn. 12.505> καπνὸς δ' αἱματόεις ἀνεκήκιε: μηρὰ δὲ πάντα
<quint. smyrn. 12.506> πῖπτε χαμαὶ τρομέοντα: κατηρείποντο δὲ βωμοί:
<quint. smyrn. 12.507> σπονδαὶ δ' αἷμα γένοντο: θεῶν δ' ἐξέρρεε δάκρυ,
<quint. smyrn. 12.508> καὶ νηοὶ δεύοντο λύθρῳ: στοναχαὶ δ' ἐφέροντο
<quint. smyrn. 12.509> ἔκποθεν ἀπροφάτοιο: περισσείοντο δὲ μακρὰ
<quint. smyrn. 12.510> τείχεα καὶ πύργοι μεγάλ' ἔκτυπον, ὡς ἀχέοντες:
<quint. smyrn. 12.511> αὐτόματοι δ' ἄρ' ὀχῆες ἀνωίγνυντο πυλάων
<quint. smyrn. 12.512> αἰνὸν κεκλήγοντες: ἐπεστενάχοντο δὲ λυγρὸν
<quint. smyrn. 12.513> ἐννύχιοι ὄρνιθες ἐρημαῖον βοόωντες:
<quint. smyrn. 12.514> ἄστρα δὲ πάντ' ἐφύπερθε θεοδμήτοιο πόληος
<quint. smyrn. 12.515> ἀχλὺς ἀμφεκάλυψε καὶ ἀννεφέλου περ ἐόντος
<quint. smyrn. 12.516> οὐρανοῦ αἰγλήεντος: ἀπαυαίνοντο δὲ δάφναι
<quint. smyrn. 12.517> πὰρ νηῷ Φοίβοιο πάρος θαλεραί περ ἐοῦσαι:
<quint. smyrn. 12.518> ἐν δὲ λύκοι καὶ θῶες ἀναιδέες ὠρύσαντο
<quint. smyrn. 12.519> ἔντοσθεν πυλέων: μάλα μυρία δ' ἄλλα φαάνθη
<quint. smyrn. 12.520> σήματα Δαρδανίδῃσι καὶ ἄστεϊ πῆμα φέροντα.
<quint. smyrn. 12.521> ἀλλ' οὐ δεῖμ' ἀλεγεινὸν ὑπὸ Τρώων φρένας ἷξε
<quint. smyrn. 12.522> δερκομένων ἀλεγεινὰ τεράατα πάντα κατ' ἄστυ:
<quint. smyrn. 12.523> κῆρες γὰρ πάντων νόον ἔκβαλον, ὄφρ' ἐπὶ δαιτὶ
<quint. smyrn. 12.524> πότμον ἀναπλήσωσιν ὑπ' ̓Αργείοισι δαμέντες.
<quint. smyrn. 12.525> οἴη δ' ἔμπεδον ἦτορ ἔχεν πινυτόν τε νόημα
<quint. smyrn. 12.526> Κασσάνδρη, τῆς οὔποτ' ἔπος γένετ' ἀκράαντον,
<quint. smyrn. 12.527> ἀλλ' ἄρ' ἐτήτυμον ἔσκεν: ἀκούετο δ' ἔκ τινος αἴσης
<quint. smyrn. 12.528> ὡς ἀνεμώλιον αἰέν, ἵν' ἄλγεα Τρωσὶ γένηται.
<quint. smyrn. 12.529> ἡ ῥ' ὅτε σήματα λυγρὰ κατὰ πτόλιν εἰσενόησεν
<quint. smyrn. 12.530> εἰς ἕν ἅμ' ἀΐσσοντα, μέγ' ἴαχεν, εὖτε λέαινα,
<quint. smyrn. 12.531> ἥν ῥά τ' ἐνὶ ξυλόχοισιν ἀνὴρ λελιημένος ἄγρης
<quint. smyrn. 12.532> οὐτάσῃ ἠὲ βάλῃ, τῆς δ' ἐν φρεσὶ μαίνεται ἦτορ
<quint. smyrn. 12.533> πάντῃ ἀν' οὔρεα μακρά, πέλει δέ οἱ ἄσχετος ἀλκή:
<quint. smyrn. 12.534> ὥς ἄρα μαιμώωσα θεόπροπον ἔνδοθεν ἦτορ
<quint. smyrn. 12.535> ἤλυθεν ἐκ μεγάροιο: κόμαι δέ οἱ ἀμφεκέχυντο
<quint. smyrn. 12.536> ὤμοις ἀργυφέοισι μετάφρενον ἄχρις ἰοῦσαι:
<quint. smyrn. 12.537> ὄσσε δέ οἱ μάρμαιρεν ἀναιδέα: τῆς ὑπὸ δειρή,
<quint. smyrn. 12.538> ἐξ ἀνέμων ἅτε πρέμνον, ἄδην ἐλελίζετο πάντῃ.
<quint. smyrn. 12.539> καί ῥα μέγα στονάχησε καὶ ἴαχε παρθένος ἐσθλή:
<quint. smyrn. 12.540> “ἆ δειλοί, νῦν βῆμεν ὑπὸ ζόφον: ἀμφὶ γὰρ ἡμῖν
<quint. smyrn. 12.541> ἔμπλειον πυρὸς ἄστυ καὶ αἵματος ἠδὲ καὶ οἴτου
<quint. smyrn. 12.542> λευγαλέου: πάντῃ δὲ τεράατα δακρυόεντα
<quint. smyrn. 12.543> ἀθάνατοι φαίνουσι, καὶ ἐν ποσὶ τέρματ' ὀλέθρου.
<quint. smyrn. 12.544> σχέτλιοι, οὐδέ τι ἴστε κακὸν μόρον, ἀλλ' ἅμα πάντες
<quint. smyrn. 12.544a> χαίρετ' ἄρ' ἀφραδέοντες, οἳ ἠγάγετ' ἐς πόλιν αὐτοὶ
<quint. smyrn. 12.545> ̓Αργείων λυγρὸν ἵππον  ὃ γὰρ μέγα πῆμα κέκευθεν.
<quint. smyrn. 12.546> ἀλλά μοι οὐ πείθεσθ', οὐδ' εἰ μάλα πόλλ' ἀγορεύω,
<quint. smyrn. 12.547> οὕνεκ' ̓Εριννύες ἄκρα γάμου κεχολωμέναι αἰνοῦ
<quint. smyrn. 12.548> ἀμφ' ̔Ελένης, καὶ Κῆρες ἀμείλιχοι ἀΐσσουσι
<quint. smyrn. 12.549> πάντῃ ἀνὰ πτολίεθρον: ἐπ' εἰλαπίνῃ δ' ἀλεγεινῇ
<quint. smyrn. 12.550> δαίνυσθ' ὕστατα δόρπα κακῷ πεφορυγμένα λύθρῳ
<quint. smyrn. 12.551> ἤδη ἐπιψαύοντες ὁμὴν ὁδὸν εἰδώλοισι.”
<quint. smyrn. 12.552> καί τις κερτομέων ὀλοφώιον ἔκφατο μῦθον:
<quint. smyrn. 12.553> “ὦ κούρη Πριάμοιο, τί ἤ νύ σε μάργος ἀνώγει
<quint. smyrn. 12.554> γλῶσσα κακοφραδίη τ' ἀνεμώλια πάντ' ἀγορεύειν;
<quint. smyrn. 12.555> οὐδέ σε παρθενικὴ καὶ ἀκήρατος ἀμφέχει αἰδώς,
<quint. smyrn. 12.556> ἀλλά σε λύσς' ὀλοὴ περιδέδρομε: τῷ νύ σε πάντες
<quint. smyrn. 12.557> αἰὲν ἀτιμάζουσι βροτοὶ πολύμυθον ἐοῦσαν.
<quint. smyrn. 12.558> ἔρρε καὶ ̓Αργείοισι κακὴν προτιόσσεο φήμην
<quint. smyrn. 12.559> ἠδ' αὐτῇ: τάχα γάρ σε καὶ ἀργαλεώτερον ἄλγος
<quint. smyrn. 12.560> μίμνει Λαοκόωντος ἀναιδέος: οὐ γὰρ ἔοικεν
<quint. smyrn. 12.561> ἀθανάτων φίλα δῶρα δαϊζέμεν ἀφραδέοντα.”
<quint. smyrn. 12.562> ὣς ἄρ' ἔφη Τρώων τις ἀνὰ πτόλιν: ὥς δὲ καὶ ἄλλοι
<quint. smyrn. 12.563> κούρην μωμήσαντο καὶ οὐ φάσαν ἄρτια βάζειν,
<quint. smyrn. 12.564> οὕνεκ' ἄρα σφίσι πῆμα καὶ ἀργαλέον μένος Αἴσης
<quint. smyrn. 12.565> ἄγχι παρειστήκει: τοὶ δ' οὐ νοέοντες ὄλεθρον
<quint. smyrn. 12.566> κείνην κερτομέοντες ἀπέτρεπον εὐρέος ἵππου:
<quint. smyrn. 12.567> ἦ γάρ οἱ μενέαινε διὰ ξύλα πάντα κεδάσσαι,
<quint. smyrn. 12.568> ἠὲ καταπρῆσαι μαλερῷ πυρί: τοὔνεκα πεύκης
<quint. smyrn. 12.569> αἰθομένης ἔτι δαλὸν ἀπ' ἐσχαρεῶνος ἑλοῦσα
<quint. smyrn. 12.570> ἔσσυτο μαιμώως': ἑτέρῃ δ' ἐν χειρὶ φέρεσκεν
<quint. smyrn. 12.571> ἀμφίτυπον βουπλῆγα: λυγροῦ δ' ἐπεμαίετο ἵππου,
<quint. smyrn. 12.572> ὄφρα λόχον στονόεντα καὶ ἀμφαδὸν ἀθρήσωσι
<quint. smyrn. 12.573> Τρῶες: τοὶ δέ οἱ αἶψα χερῶν ἀπὸ νόσφι βαλόντες
<quint. smyrn. 12.574> πῦρ ὀλοόν τε σίδηρον, ἀκηδέες ἐντύνοντο
<quint. smyrn. 12.575> δαῖτα λυγρήν: μάλα γάρ σφας ἐπήιεν ὑστατίη νύξ.
<quint. smyrn. 12.576> ̓Αργεῖοι δ' ἔντοσθεν ἐγήθεον εἰσαΐοντες
<quint. smyrn. 12.577> δαινυμένων ὅμαδον κατὰ ̓́Ιλιον οὐδ' ἀλεγόντων
<quint. smyrn. 12.578> Κασσάνδρης, τήν ῥ' αὐτοὶ ἐθάμβεον, ὡς ἐτέτυκτο
<quint. smyrn. 12.579> ἀτρεκέως εἰδυῖα νόον καὶ μῆτιν ̓Αχαιῶν.
<quint. smyrn. 12.580> ̔Η δ' ἅτε πόρδαλις ἔσσυτ' ἐν οὔρεσιν ἀσχαλόωσα,
<quint. smyrn. 12.581> ἥν τ' ἀπὸ μεσσαύλοιο κύνες μογεροί τε νομῆες
<quint. smyrn. 12.582> σεύοντ' ἐσσυμένως, ἡ δ' ἄγριον ἦτορ ἔχουσα
<quint. smyrn. 12.583> ἐντροπαλιζομένη ἀναχάζεται τειρομένη περ:
<quint. smyrn. 12.584> ὣς ἥ εὐρέος ἵππου ἀπέσσυτο τειρομένη κῆρ
<quint. smyrn. 12.585> Τρώων ἀμφὶ φόνῳ: μάλα γὰρ μέγα δέχνυτο πῆμα.