<quint. smyrn. 6.1> ̓Ηὼς δ' ̓Ωκεανοῖο ῥόον καὶ λέκτρα λιποῦσα
<quint. smyrn. 6.2> Τιθωνοῦ προσέβη μέγαν οὐρανόν, ἀμφὶ δὲ πάντη
<quint. smyrn. 6.3> κίδνατο παμφανόωσα: γέλασσε δὲ γαῖα καὶ αἰθήρ:
<quint. smyrn. 6.4> τοὶ δ' εἰς ἔργα τράποντο βροτοὶ ῥεῖα φθινύθοντες:
<quint. smyrn. 6.5> ἄλλος δ' ἀλλοίοισιν ἐπῴχετο: αὐτὰρ ̓Αχαιοὶ
<quint. smyrn. 6.6> εἰς ἀγορὴν ἐχέοντο καλεσσαμένου Μενελάου:
<quint. smyrn. 6.7> καί ῥ' ὅτε δὴ μάλα πάντες ἀνὰ στρατὸν ἠγερέθοντο,
<quint. smyrn. 6.8> δὴ τότ' ἐνὶ μέσσοισιν ἀγειρομένοισι μετηύδα:
<quint. smyrn. 6.9> “κέκλυτε μῦθον ἐμεῖο, θεηγενέες βασιλῆες,
<quint. smyrn. 6.10> ὡς ἐρέω: μέγα γάρ μοι ἐνὶ φρεσὶ τείρεται ἦτορ
<quint. smyrn. 6.11> λαῶν ὀλλυμένων, οἵ ῥ' ἤλυθον εἵνεκ' ἐμεῖο
<quint. smyrn. 6.12> δῆριν ἐς ἀργαλέην, τοὺς οὐχ ὑποδέξεται οἶκος,
<quint. smyrn. 6.13> οὐ τοκέες: πολέας γὰρ ὑπέκλασε δαίμονος Αἶσα.
<quint. smyrn. 6.14> ὡς ὄφελον Θανάτοιο βαρὺ σθένος ἀτλήτοιο
<quint. smyrn. 6.15> αὐτῷ ἐμοὶ ἐπόρουσε πρὶν ἐνθάδε λαὸν ἀγεῖραι:
<quint. smyrn. 6.16> νῦν δέ μοι ἀλλήκτους ὀδύνας ἐνεθήκατο δαίμων,
<quint. smyrn. 6.17> ὄφρ' ὁρόω κακὰ πολλά: τίς ἂν φρεσὶ γηθήσειεν
<quint. smyrn. 6.18> εἰσορόων ἐπὶ δηρὸν ἀμήχανα ἔργα μόθοιο;
<quint. smyrn. 6.19> ἀλλ' ἄγεθ' ὅσσοι ἔτ' εἰμὲν ἐπ' ὠκυπόροισι νέεσσι
<quint. smyrn. 6.20> καρπαλίμως φεύγωμεν ἑὴν ἐπὶ γαῖαν ἕκαστος,
<quint. smyrn. 6.21> Αἴαντος φθιμένοιο πολυσθενέος τ' ̓Αχιλῆος,
<quint. smyrn. 6.22> τῶν ἐγὼ οὐκ ὀΐω κταμένων ὑπαλύξαι ὄλεθρον
<quint. smyrn. 6.23> ἡμέας, ἀλλ' ὑπὸ Τρωσὶ δαμήμεναι ἀργαλέοισιν
<quint. smyrn. 6.24> εἵνεκ' ἐμεῦ ̔Ελένης τε κυνώπιδος, ἧς νύ μοι οὔτι
<quint. smyrn. 6.25> μέμβλεται ὡς ὑμέων, ὁπότε κταμένους ἐσίδωμαι
<quint. smyrn. 6.26> ἐν πολέμῳ: κείνη δ' ἀλαπαδνοτάτῳ σὺν ἀκοίτῃ
<quint. smyrn. 6.27> ἐρρέτω: ἐκ γάρ οἱ πινυτὰς φρένας εἵλετο δαίμων
<quint. smyrn. 6.28> ἐκ κραδίης, ὅτ' ἐμεῖο λίπεν δόμον ἠδὲ καὶ εὐνήν.
<quint. smyrn. 6.29> ἀλλὰ τὰ μὲν κείνης Πριάμῳ καὶ Τρωσὶ μελήσει:
<quint. smyrn. 6.30> ἡμεῖς δ' αἶψα νεώμεθ', ἐπεὶ πολὺ λώιόν ἐστιν
<quint. smyrn. 6.31> ἐκφυγέειν πολέμοιο δυσηχέος ἢ ἀπολέσθαι.”
<quint. smyrn. 6.32> ὣς ἔφατ' ̓Αργείων πειρώμενος: ἄλλα δέ οἱ κῆρ
<quint. smyrn. 6.33> ἐν κραδίῃ πόρφυρε περὶ ζηλήμονι θυμῷ,
<quint. smyrn. 6.34> Τρῶας ὅπως ὀλέσῃ καὶ τείχεα μακρὰ πόληος
<quint. smyrn. 6.35> ῥήξῃ ἐκ θεμέθλων, μάλα δ' αἵματος ἄσῃ ̓́Αρηα
<quint. smyrn. 6.36> δίου ̓Αλεξάνδροιο μετὰ φθιμένοισι πεσόντος:
<quint. smyrn. 6.37> οὐ γάρ τι ζήλοιο πέλει στυγερώτερον ἄλλο.
<quint. smyrn. 6.38> καὶ τὰ μὲν ὣς ὥρμαινεν, ἑῇ δ' ἐπιίζανεν ἕδρῃ.
<quint. smyrn. 6.39> καὶ τότε Τυδείδης ἐγχέσπαλος ὦρτ' ἐνὶ μέσσοις,
<quint. smyrn. 6.40> καί ῥα θοῶς νείκεσσεν ἀρηίφιλον Μενέλαον:
<quint. smyrn. 6.41> “ἆ δείλ' ̓Ατρέος υἱέ, τί ἤ νύ σε δεῖμα κιχάνει
<quint. smyrn. 6.42> ἀργαλέον, καὶ τοῖα μετ' ̓Αργείοις ἀγορεύεις,
<quint. smyrn. 6.43> ὡς πάϊς ἠὲ γυνή, τῶνπερ σθένος ἔστ' ἀλαπαδνόν;
<quint. smyrn. 6.44> ἀλλὰ σοὶ οὐ πείσονται ̓Αχαιῶν φέρτατοι υἷες
<quint. smyrn. 6.45> πρὶν Τροίης κρήδεμνα ποτὶ χθόνα πάντα βαλέσθαι:
<quint. smyrn. 6.46> θάρσος γὰρ μερόπεσσι κλέος μέγα, φύζα δ' ὄνειδος.
<quint. smyrn. 6.47> εἰ δ' ἄρα τις καὶ τῶνδ' ἐπιπείσεται, ὡς ἐπιτέλλεις,
<quint. smyrn. 6.48> αὐτίκα οἱ κεφαλὴν τεμέω ἰόεντι σιδήρῳ,
<quint. smyrn. 6.49> ῥίψω δ' οἰωνοῖσιν ἀερσιπέτῃσιν ἐδωδήν.
<quint. smyrn. 6.50> ἀλλ' ἄγεθ', οἷσι μέμηλεν ὀρινέμεναι μένἐ ἀνδρῶν,
<quint. smyrn. 6.51> λαοὺς αὐτίκα πάντας ὀτρυνάντων κατὰ νῆας
<quint. smyrn. 6.52> δούρατα θηγέμεναι, παρά τ' ἀσπίδας ἄλλα τε πάντα
<quint. smyrn. 6.53> εὖ θέσθαι, καὶ δεῖπνον ἄφαρ πάσσασθαι ἅπαντας
<quint. smyrn. 6.54> ἀνέρας ἠδ' ἵππους, οἵ τ' ἐς πόλεμον μεμάασιν:
<quint. smyrn. 6.55> ἐν πεδίῳ δ' ὤκιστα διακρινέει μένος ̓́Αρης.”
<quint. smyrn. 6.56> ὣς φάτο Τυδείδης: κατὰ δ' ἕζετο, ᾗχι πάρος περ:
<quint. smyrn. 6.57> τοῖσι δὲ Θέστορος υἱὸς ἔπος ποτὶ τοῖον ἔειπεν
<quint. smyrn. 6.58> ἀνστὰς ἐν μέσσοισιν, ὅπῃ θέμις ἔστ' ἀγορεύειν:
<quint. smyrn. 6.59> “κέκλυτέ μευ, φίλα τέκνα μενεπτολέμων ̓Αργείων:
<quint. smyrn. 6.60> ἴστε γάρ, ὡς σάφα οἶδα θεοπροπίας ἀγορεύειν.
<quint. smyrn. 6.61> ἤδη μὲν καὶ πρόσθ' ἐφάμην δεκάτῳ λυκάβαντι
<quint. smyrn. 6.62> πέρσειν ̓́Ιλιον αἰπύ: τὸ δὴ νῦν ἐκτελέουσιν
<quint. smyrn. 6.63> ἀθάνατοι: νίκη δὲ πέλει παρὰ ποσσὶν ̓Αχαιῶν.
<quint. smyrn. 6.64> ἀλλ' ἄγε, Τυδέος υἷα μενεπτόλεμόν τ' ̓Οδυσῆα
<quint. smyrn. 6.65> πέμψωμεν Σκῦρον δὲ θοῶς ἐν νηὶ μελαίνῃ,
<quint. smyrn. 6.66> οἵ ῥα παραιπεπίθοντες ̓Αχιλλέος ὄβριμον υἷα
<quint. smyrn. 6.67> ἄξουσιν: μέγα δ' ἄμμι φάος πάντεσσι πελάσσει.”
<quint. smyrn. 6.68> ὣς φάτο Θέστορος υἱὸς ἐΰφρονος: ἀμφὶ δὲ λαοὶ
<quint. smyrn. 6.69> γηθόσυνοι κελάδησαν, ἐπεί σφισιν ἦτορ ἐώλπει
<quint. smyrn. 6.70> Κάλχαντος φάτιν ἔμμεν' ἐτήτυμον, ὡς ἀγόρευε:
<quint. smyrn. 6.71> καὶ τότε Λαέρταο πάϊς μετέειπεν ̓Αχαιοῖς:
<quint. smyrn. 6.72> “ὦ φίλοι, οὐκέτ' ἔοικε μεθ' ὑμῖν πόλλ' ἀγορεύειν
<quint. smyrn. 6.73> σήμερον: ἐν γὰρ δὴ κάματος πέλει ἀχνυμένοισιν:
<quint. smyrn. 6.74> οἶδα γὰρ ὡς λαοῖσι κεκμηκόσιν οὔτ' ἀγορητὴς
<quint. smyrn. 6.75> ἁνδάνει οὔτ' ἄρ' ἀοιδός, ὃν ἀθάνατοι φιλέουσι
<quint. smyrn. 6.76> Πιερίδες: παύρων δ' ἐπέων ἔρος ἔνθ' ἀνθρώποις.
<quint. smyrn. 6.77> νῦν δ', ὅπερ εὔαδε πᾶσι κατὰ στρατὸν ̓Αργείοισι,
<quint. smyrn. 6.78> Τυδείδαο μάλιστα συνεσπομένου τελέσαιμι:
<quint. smyrn. 6.79> ἄμφω γάρ κεν ἰόντε φιλοπτολέμου ̓Αχιλῆος
<quint. smyrn. 6.80> ἄξομεν ὄβριμον υἷα παρακλίναντ' ἐπεεσσιν,
<quint. smyrn. 6.81> εἰ καί μιν μάλα πολλὰ κινυρομένη κατερύκει
<quint. smyrn. 6.82> μήτηρ ἐν μεγάροισιν, ἐπεὶ κρατεροῖο τοκῆος
<quint. smyrn. 6.83> ἔλπομ' ἐμὸν κατὰ θυμὸν ἀρήιον ἔμμεναι υἷα.”
<quint. smyrn. 6.84> ὣς φάμενον προσέειπε πύκα φρονέων Μενέλαος:
<quint. smyrn. 6.85> “ὦ ̓Οδυσεῦ, μέγ' ὄνειαρ ἐϋσθενέων ̓Αργείων,
<quint. smyrn. 6.86> ἤνπερ ̓Αχιλλῆος μεγαλόφρονος ὄβριμος υἱὸς
<quint. smyrn. 6.86a> σῇσι παραιφασίῃσι λιλαιομένοισιν ἀρωγὸς
<quint. smyrn. 6.87> ἔλθοι ἀπὸ Σκύροιο πόροι δέ τις οὐρανιώνων
<quint. smyrn. 6.88> νίκην εὐχομένοισι καὶ ̔Ελλάδα γαῖαν ἱκῶμαι,
<quint. smyrn. 6.89> δώσω οἱ παράκοιτιν ἐμὴν ἐρικυδέα κούρην
<quint. smyrn. 6.90> ̔Ερμιόνην, καὶ πολλὰ καὶ ὄλβια δῶρα σὺν αὐτῇ
<quint. smyrn. 6.91> προφρονέως: οὐ γάρ μιν ὀΐομαι οὔτε γυναῖκα
<quint. smyrn. 6.92> οὔτ' ἄρα πενθερὸν ἐσθλὸν ὑπερφιάλως ὀνόσασθαι.”
<quint. smyrn. 6.93> ὣς ἄρ' ἔφη: Δαναοὶ δὲ συνευφήμησαν ἔπεσσι.
<quint. smyrn. 6.94> καὶ τότε λῦτ' ἀγορή: τοὶ δ' ἐσκίδναντ' ἐπὶ νῆας
<quint. smyrn. 6.95> ἱέμενοι δείπνοιο, τὸ δὴ πέλει ἀνδράσιν ἀλκή:
<quint. smyrn. 6.96> καί ῥ' ὅτε δὴ παύσαντο κορεσσάμενοι μέγ' ἐδωδῆς,
<quint. smyrn. 6.97> δὴ τόθ' ὁμῶς ̓Οδυσῆι περίφρονι Τυδέος υἱὸς
<quint. smyrn. 6.98> νῆα θοὴν εἴρυσσεν ἀπειρεσίης ἁλὸς εἴσω:
<quint. smyrn. 6.99> καρπαλίμως δ' ἤια καὶ ἄρμενα πάντα βάλοντο:
<quint. smyrn. 6.100> ἐν δὲ καὶ αὐτοὶ ἔβαν: μετὰ δέ σφισιν εἴκοσι φῶτες
<quint. smyrn. 6.101> ἴδμονες εἰρεσίης, ὁπότ' ἀντίαι ὦσιν ἄελλαι,
<quint. smyrn. 6.102> ἠδ' ὁπότ' εὐρέα πόντον ὑποστορέῃσι γαλήνη.
<quint. smyrn. 6.103> καί ῥ' ὅτε δὴ κληῖσιν ἐπ' εὐτύκτοισι κάθισσαν,
<quint. smyrn. 6.104> τύπτον ἁλὸς μέγα κῦμα: πολὺς δ' ἀμφέζεεν ἀφρός:
<quint. smyrn. 6.105> ὑγραὶ δ' ἀμφ' ἐλάτῃσι διεπρήσσοντο κέλευθοι
<quint. smyrn. 6.106> νηὸς ἐπεσσυμένης: τοὶ δ' ἱδρώοντες ἔρεσσον:
<quint. smyrn. 6.107> ὡς δ' ὅθ' ὑπὸ ζεύγλῃσι βόες μέγα κεκμηῶτες
<quint. smyrn. 6.108> δουρατέην ἐρύσωσι πρόσω μεμαῶτες ἀπήνην
<quint. smyrn. 6.109> ἄχθεϊ τετριγυῖαν ὑπ' ἄξονι δινήεντι
<quint. smyrn. 6.110> τειρόμενοι, πουλὺς δὲ κατ' αὐχένος ἠδὲ καὶ ὤμων
<quint. smyrn. 6.111> ἱδρὼς ἀμφοτέροισι κατέσσυται ἄχρις ἐπ' οὖδας:
<quint. smyrn. 6.112> ὣς τῆμος μογέεσκον ὑπὸ στιβαρῇς ἐλάτῃσιν
<quint. smyrn. 6.113> αἰζηοί: μάλα δ' ὦκα διήνυον εὐρέα πόντον.
<quint. smyrn. 6.114> τοὺς δ' ἄλλοι μὲν ̓Αχαιοὶ ἀποσκοπίαζον ἰόντας:
<quint. smyrn. 6.115> θῆγον δ' αἰνὰ βέλεμνα καὶ ἔγχεα, τοῖσι μάχοντο.
<quint. smyrn. 6.116> Τρῶες δ' ἄστεος ἐντὸς ἀταρβέες ἐντύνοντο
<quint. smyrn. 6.117> ἐς πόλεμον μεμαῶτες ἰδ' εὐχόμενοι μακάρεσσι
<quint. smyrn. 6.118> λωφῆσαί τε φόνοιο καὶ ἀμπνεῦσαι καμάτοιο.
<quint. smyrn. 6.119> τοῖσι δ' ἐελδομένοισι θεοὶ μέγα πήματος ἄλκαρ
<quint. smyrn. 6.120> ἤγαγον Εὐρύπυλον κρατεροῦ γένος ̔Ηρακλῆος:
<quint. smyrn. 6.121> καί οἱ λαοὶ ἕποντο δαήμονες ἰωχμοῖο
<quint. smyrn. 6.122> πολλοί, ὅσοι δολιχοῖο παρὰ προχοῇσι Καΐκου
<quint. smyrn. 6.123> ναίεσκον κρατερῇσι πεποιθότες ἐγχείῃσιν.
<quint. smyrn. 6.124> ἀμφὶ δέ οἱ κεχάροντο μέγα φρεσὶ Τρώιοι υἷες:
<quint. smyrn. 6.125> ὡς δ' ὁπόθ' ἕρκεος ἐντὸς ἐεργμένοι ἀθρήσωσιν
<quint. smyrn. 6.126> ἥμεροι ἀνέρα χῆνες, ὅτις σφίσιν εἴδατα βάλλῃ,
<quint. smyrn. 6.126a> ἀμφὶ δέ μιν στομάτεσσι περισταδὸν ἰύζοντες
<quint. smyrn. 6.127> σαίνουσιν, τοῦ δ' ἦτορ ἰαίνεται εἰσορόωντος:
<quint. smyrn. 6.128> ὣς ἄρα Τρώιοι υἷες ἐγήθεον, εὖτ' ἐσίδοντο
<quint. smyrn. 6.129> ὄβριμον Εὐρύπυλον, τοῦ δ' ἐν φρεσὶ θαρσαλέον κῆρ
<quint. smyrn. 6.130> τέρπετ' ἀγειρομένοισιν: ἀπὸ προθύρων δὲ γυναῖκες
<quint. smyrn. 6.131> θάμβεον ἀνέρα δῖον: ὁ δ' ἔξοχος ἔσσυτο λαῶν
<quint. smyrn. 6.132> ἠΰτε τις θώεσσι λέων ἐν ὄρεσσι μετελθών.
<quint. smyrn. 6.133> τὸν δὲ Πάρις δείδεκτο, τίεν δέ μιν ̔́Εκτορι ἶσον:
<quint. smyrn. 6.134> τοῦ γὰρ ἀνεψιὸς ἔσκεν, ἰῆς τ' ἐτέτυκτο γενέθλης:
<quint. smyrn. 6.135> τὸν γὰρ δὴ τέκε δῖα κασιγνήτη Πριάμοιο
<quint. smyrn. 6.136> ̓Αστυόχη κρατερῇσιν ὑπ' ἀγκοίνῃσι μιγεῖσα
<quint. smyrn. 6.137> Τηλέφου, ὅν ῥα καὶ αὐτὸν ἀταρβέϊ ̔Ηρακλῆι
<quint. smyrn. 6.138> λάθρῃ ἑοῖο τοκῆος ἐϋπλόκαμος τέκεν Αὔγη:
<quint. smyrn. 6.139> καί μιν τυτθὸν ἐόντα καὶ ἰσχανόωντα γάλακτος
<quint. smyrn. 6.140> θρέψε θοή ποτε κεμμάς, ἑῷ δ' ἴσα φίλατο νεβρῷ
<quint. smyrn. 6.141> μαζὸν ὑποσχομένη βουλῇ Διός: οὐ γὰρ ἐῴκει
<quint. smyrn. 6.142> ἔκγονον ̔Ηρακλῆος ὀϊζυρῶς ἀπολέσθαι.
<quint. smyrn. 6.143> τοῦ δ' ἄρα κύδιμον υἷα Πάρις μάλα πρόφρονι θυμῷ
<quint. smyrn. 6.144> ἦγεν ἑὸν ποτὶ δῶμα δι' εὐρυχόροιο πόληος
<quint. smyrn. 6.145> σῆμα πάρ' ̓Ασσαράκοιο καὶ ̔́Εκτορος αἰπὰ μέλαθρα
<quint. smyrn. 6.146> νηόν τε ζάθεον Τριτωνίδος, ἔνθα οἱ ἄγχι
<quint. smyrn. 6.147> δώματ' ἔσαν καὶ βωμὸς ἀκήρατος ̔Ερκείοιο:
<quint. smyrn. 6.148> καί μιν ἀδελφειῶν πηῶν θ' ὕπερ ἠδὲ τοκήων
<quint. smyrn. 6.149> εἴρετο προφρονέως: ὁ δέ οἱ μάλα πάντ' ἀγόρευεν:
<quint. smyrn. 6.150> ἄμφω δ' ὣς ὀάριζον ἅμ' ἀλλήλοισι κιόντες.
<quint. smyrn. 6.151> ἦλθον δ' ἐς μέγα δῶμα καὶ ὄλβιον: ἔνθα δ' ἄρ' ἧστο
<quint. smyrn. 6.152> ἀντιθέη ̔Ελένη Χαρίτων ἐπιειμένη εἶδος:
<quint. smyrn. 6.153> καί ῥά μιν ἀμφίπολοι πίσυρες περιποιπνύεσκον,
<quint. smyrn. 6.154> ἄλλαι δ' αὖτ' ἀπάνευθεν ἔσαν κλειτοῦ θαλάμοιο
<quint. smyrn. 6.155> ἔργα τιτυσκόμεναι, ὁπόσα δμωῇσιν ἔοικεν.
<quint. smyrn. 6.156> Εὐρύπυλον δ' ̔Ελένη μέγ' ἐθάμβεεν εἰσορόωσα,
<quint. smyrn. 6.157> κεῖνος δ' αὖθ' ̔Ελένην: μετὰ δ' ἀλλήλους ἐπέεσσιν
<quint. smyrn. 6.158> ἄμφω δεικανόωντο δόμῳ ἐνὶ κηώεντι:
<quint. smyrn. 6.159> δμῶες δ' αὖτε θρόνους δοιὼ θέσαν ἐγγὺς ἀνάσσης:
<quint. smyrn. 6.160> αἶψα δ' ̓Αλέξανδρος κατ' ἄρ' ἕζετο, πὰρ δ' ἄρα τῷ γε
<quint. smyrn. 6.161> Εὐρύπυλος. λαοὶ δὲ πρὸ ἄστεος αὖλιν ἔθεντο,
<quint. smyrn. 6.162> ᾗχι φυλακτῆρες Τρώων ἔσαν ὀβριμόθυμοι:
<quint. smyrn. 6.163> αἶψα δὲ τεύχεα θῆκαν ἐπὶ χθόνα, πὰρ δὲ καὶ ἵππους
<quint. smyrn. 6.164> στῆσαν ἔτι πνείοντας ὀϊζυροῖο μόγοιο:
<quint. smyrn. 6.165> ἐν δὲ φάτνῃσι βάλοντο, τά τ' ὠκέες ἵπποι ἔδουσι.
<quint. smyrn. 6.166> καὶ τότε νὺξ ἐπόρουσε, μελαίνετο δ' αἶα καὶ αἰθήρ:
<quint. smyrn. 6.167> οἱ δ' ἄρα δαῖτ' ἐπάσαντο πρὸ τείχεος αἰπεινοῖο
<quint. smyrn. 6.168> Κήτειοι Τρῶές τε: πολὺς δ' ἐπὶ μῦθος ὀρώρει
<quint. smyrn. 6.169> δαινυμένων: πάντῃ δὲ πυρὸς μένος αἰθαλόεντος
<quint. smyrn. 6.170> δαίετο πὰρ κλισίῃσιν: ἐπίαχε δ' ἠπύτα σύριγξ
<quint. smyrn. 6.171> αὐλοί τε λιγυροῖσιν ἀρηράμενοι καλάμοισιν,
<quint. smyrn. 6.172> ἀμφὶ δὲ φορμίγγων ἰαχὴ πέλεν ἱμερόεσσα.
<quint. smyrn. 6.173> ̓Αργεῖοι δ' ἀπάνευθεν ἐθάμβεον εἰσορόωντες
<quint. smyrn. 6.173a> ἐν πεδίῳ πυρὰ πολλὰ καὶ ἄσπετον εἰσαΐοντες
<quint. smyrn. 6.174> αὐλῶν φορμίγγων τ' ἰαχὴν ἀνδρῶν καὶ ἵππων
<quint. smyrn. 6.175> σύριγγός θ', ἣ δαιτὶ μεταπρέπει ἠδὲ νομεῦσι:
<quint. smyrn. 6.176> τοὔνεκ' ἄρ' οἷσιν ἕκαστος ἐπὶ κλισίῃσι κέλευσε
<quint. smyrn. 6.177> νῆας ἀμοιβαίῃσι φυλασσέμεν ἄχρις ἐς ἠῶ,
<quint. smyrn. 6.178> μή σφεας Τρῶες ἀγαυοὶ ἐνιπρήσωσι κιόντες
<quint. smyrn. 6.179> οἵ ῥα τότ' αἰπεινοῖο πρὸ τείχεος εἰλαπίναζον.
<quint. smyrn. 6.180> ὣς δ' αὕτως κατὰ δώματ' ̓Αλεξάνδροιο δαΐφρων
<quint. smyrn. 6.181> δαίνυτο Τηλεφίδης μετ' ἀγακλειτῶν βασιλήων:
<quint. smyrn. 6.182> πολλὰ δ' ἄρα Πρίαμός τε καὶ ἄλλοι Τρώιοι υἷες
<quint. smyrn. 6.183> ἑξείης ηὔχοντο μιγήμεναι ̓Αργείοισιν
<quint. smyrn. 6.184> αἴσῃ ἐν ἀργαλέῃ: ὁ δ' ὑπέσχετο πάντα τελέσσειν.
<quint. smyrn. 6.185> αὐτὰρ ἐπεὶ δόρπησαν, ἔβαν ποτὶ δώμαθ' ἕκαστος:
<quint. smyrn. 6.186> Εὐρύπυλος δ' αὐτοῦ κατελέξατο βαιὸν ἄπωθεν
<quint. smyrn. 6.187> ἐς τέγος εὐποίητον, ὅπῃ πάρος αὐτὸς ἴαυεν
<quint. smyrn. 6.188> ἠῢς ̓Αλέξανδρος μετ' ἀγακλειτῆς ἀλόχοιο:
<quint. smyrn. 6.189> κεῖνο γὰρ ἔκπαγλόν τε καὶ ἔξοχον ἔπλετο πάντων:
<quint. smyrn. 6.190> ἔνθ' ὅ γε λέξατ' ἰών: τοὶ δ' ἄλλοσε κοῖτον ἕλοντο
<quint. smyrn. 6.191> μέχρις ἐπ' ̓Ηριγένειαν ἐΰθρονον. αὐτὰρ ἅμ' ἠοῖ
<quint. smyrn. 6.192> Τηλεφίδης ἀνόρουσε καὶ ἐς στρατὸν εὐρὺν ἵκανε
<quint. smyrn. 6.193> σύν τ' ἄλλοις βασιλεῦσιν, ὅσοι κατὰ ̓́Ιλιον ἦσαν:
<quint. smyrn. 6.194> λαοὶ δ' αὐτίκ' ἔδυσαν ἐν ἔντεσι μαιμώωντες,
<quint. smyrn. 6.195> πάντες ἐνὶ πρώτοισι λιλαιόμενοι πονέεσθαι:
<quint. smyrn. 6.196> ὣς δὲ καὶ Εὐρύπυλος μεγάλοις περικάτθετο γυίοις
<quint. smyrn. 6.197> τεύχεα μαρμαρέῃσιν ἐειδόμενα στεροπῇσι:
<quint. smyrn. 6.198> καί οἱ δαίδαλα πολλὰ κατ' ἀσπίδα δῖαν ἔκειτο,
<quint. smyrn. 6.199> ὁππόσα πρόσθεν ἔρεξε θρασὺ σθένος ̔Ηρακλῆος.
<quint. smyrn. 6.200> ἐν μὲν ἔσαν βλοσυρῇσι γενειάσι λιχμώωντες
<quint. smyrn. 6.201> δοιὼ κινυμένοισιν ἐοικότες οἶμα δράκοντες
<quint. smyrn. 6.202> σμερδαλέον μεμαῶτες: ὁ δέ σφεας ἄλλοθεν ἄλλον
<quint. smyrn. 6.203> νηπίαχός περ ἐὼν ὑπεδάμνατο: καί οἱ ἀταρβὴς
<quint. smyrn. 6.204> ἔσκε νόος καὶ θυμός, ἐπεὶ Διὶ κάρτος ἐῴκει
<quint. smyrn. 6.205> ἐξ ἀρχῆς: οὐ γάρ τι θεῶν γένος οὐρανιώνων
<quint. smyrn. 6.206> ἄπρηκτον τελέθει καὶ ἀμήχανον, ἀλλά οἱ ἀλκὴ
<quint. smyrn. 6.207> ἕσπετ' ἀπειρεσίη καὶ νηδύος ἔνδον ἐόντι.
<quint. smyrn. 6.208> ἐν δὲ Νεμειαίοιο βίη ἐτέτυκτο λέοντος
<quint. smyrn. 6.209> ὀβρίμου ̔Ηρακλῆος ὑπὸ στιβαρῇσι χέρεσσι
<quint. smyrn. 6.210> τειρόμενος κρατερῶς: βλοσυρῇς δέ οἱ ἀμφὶ γένυσσιν
<quint. smyrn. 6.211> αἱματόεις ἀφρὸς ἔσκεν: ἀποπνείοντι δ' ἐῴκει.
<quint. smyrn. 6.212> ἄγχι δέ οἱ πεπόνητο μένος πολυδειράδος ὕδρης
<quint. smyrn. 6.213> αἰνὸν λιχμώωσα: καρήατα δ' ἀλγινόεντα
<quint. smyrn. 6.214> ἄλλα μὲν ἄρ δέδμητο κατὰ χθονός, ἄλλα δ' ἄεξεν
<quint. smyrn. 6.215> ἐξ ὀλίγων μάλα πολλά: πόνος δ' ἔχεν ̔Ηρακλῆα
<quint. smyrn. 6.216> θαρσαλέον τ' ̓Ιόλαον, ἐπεὶ κρατερὰ φρονέοντε
<quint. smyrn. 6.217> ἄμφω, ὁ μὲν τέμνεσκε καρήατα μαιμώωντα
<quint. smyrn. 6.218> ἅρπῃ ὑπ' ἀγκυλόδοντι θοῶς, ὁ δὲ καῖε σιδήρῳ
<quint. smyrn. 6.219> αἰθομένῳ: κρατερὴ δὲ κατήνυτο θηρὸς ὁμοκλή.
<quint. smyrn. 6.220> ἑξείης δ' ἐτέτυκτο βίη συὸς ἀκαμάτοιο
<quint. smyrn. 6.221> ἀφριόων γενύεσσι: φέρεν δέ μιν, ὡς, ἐτεόν περ,
<quint. smyrn. 6.222> ζωὸν ἐς Εὐρυσθῆα μέγα σθένος ̓Αλκείδαο.
<quint. smyrn. 6.223> Κεμμὰς δ' εὖ ἤσκητο θοὴ πόδας, ἥ τ' ἀλεγεινῶν
<quint. smyrn. 6.224> ἀμφὶ περικτιόνων μέγ' ἐσίνετο πᾶσαν ἀλωήν:
<quint. smyrn. 6.225> καὶ τὴν μὲν χρυσέοιο κεράατος ὄβριμος ἥρως
<quint. smyrn. 6.226> ἄμφεχεν οὐλομένοιο πυρὸς πνείουσαν ἀϋτμήν.
<quint. smyrn. 6.227> ἀμφὶ δ' ἄρα στυγεραὶ Στυμφηλίδεσ̔ αἱ μὲν ὀϊστοῖς
<quint. smyrn. 6.228> βλήμεναι ἐν κονίῃσιν ἀπέπνεον, αἱ δ' ἔτι φύζης
<quint. smyrn. 6.229> μνωόμεναι πολιοῖο δι' ἠέρος ἐσσεύοντο:
<quint. smyrn. 6.230> τῇσι δ' ἔφ' ̔Ηρακλέης κεχολωμένος ἄλλον ἐπ' ἄλλῳ
<quint. smyrn. 6.231> ἰὸν ἀεὶ προΐαλλε μάλα σπεύδοντι ἐοικώς.
<quint. smyrn. 6.232> ἐν δὲ καὶ Αὐγείαο μέγας σταθμὸς ἀντιθέοιο
<quint. smyrn. 6.233> τεχνήεις ἤσκητο κατ' ἀκαμάτοιο βοείης:
<quint. smyrn. 6.234> τῷ δ' ἄρα θεσπεσίοιο βαθὺν ῥόον ̓Αλφειοῖο
<quint. smyrn. 6.235> ὄβριμος ̔Ηρακλέης ἐπαγίνεεν: ἀμφὶ δὲ Νύμφαι
<quint. smyrn. 6.236> θάμβεον ἄσπετον ἔργον. ἀπόπροθι δ' ἔπλετο ταῦρος
<quint. smyrn. 6.237> πύρπνοος, ὅν ῥα καὶ αὐτὸν ἀμαιμάκετόν περ ἐόντα
<quint. smyrn. 6.238> γνάμπτε βίῃ κρατεροῖο κεράατος: οἱ δέ οἱ ἄμφω
<quint. smyrn. 6.239> ἀκάματοι μυῶνες ἐρειδομένοιο τέταντο:
<quint. smyrn. 6.240> καί ῥ' ὁ μέν ὡς μυκηθμὸν ἱεὶς πέλεν. ἄγχι δ' ἄρ' αὐτοῦ
<quint. smyrn. 6.241> ἀμφὶ σάκος πεπόνητο θεῶν ἐπιειμένη εἶδος
<quint. smyrn. 6.242> ̔Ιππολύτη: καὶ τὴν μὲν ὑπὸ κρατερῇσι χέρεσσι
<quint. smyrn. 6.243> δαιδαλέου ζωστῆρος ἀμερσέμεναι μενεαίνων
<quint. smyrn. 6.244> εἶλε κόμης ἵπποιο κατ' ὠκέος: αἱ δ' ἀπάτερθεν
<quint. smyrn. 6.245> ἄλλαι ὑποτρομέεσκον ̓Αμαζόνες. ἀμφὶ δὲ λυγραὶ
<quint. smyrn. 6.246> Θρηικίην ἀνά γαῖαν ἔσαν Διομήδεος ἵπποι
<quint. smyrn. 6.247> ἀνδροβόροι: καί τάς μέν ἐπὶ στυγερῇσι φάτνῃσιν
<quint. smyrn. 6.248> αὐτῷ σύν βασιλῆι κακὰ φρονέοντι δάϊξεν.
<quint. smyrn. 6.249> ἐν δὲ καὶ ἀκαμάτοιο δέμας πέλε Γηρυονῆος
<quint. smyrn. 6.250> τεθναότος παρὰ βουσί: καρήατα δ' ἐν κονίῃσιν
<quint. smyrn. 6.251> αἱματόεντα κέχυντο βίῃ ῥοπάλοιο δαμέντα:
<quint. smyrn. 6.252> πρόσθε δέ οἱ δέδμητο κύων ὀλοώτατος ἄλλων
<quint. smyrn. 6.253> ὄρθρος, ἀνιηρῷ ἐναλίγκιος ὄβριμον ἀλκὴν
<quint. smyrn. 6.254> Κερβέρῳ, ὅς ῥά οἱ ἔσκεν ἀδελφεός: ἀμφὶ δ' ἔκειτο
<quint. smyrn. 6.255> βουκόλος Εὐρυτίων μεμορυγμένος αἵματι πολλῷ.
<quint. smyrn. 6.256> ἀμφὶ δέ χρύσεα μῆλα τετεύχατο μαρμαίροντα
<quint. smyrn. 6.257> ̔Εσπερίδων ἀνὰ πρέμνον ἀκήρατον: ἀμφὶ δ' ἄρ' αὐτῷ
<quint. smyrn. 6.258> σμερδαλέος δέδμητο δράκων: ταὶ δ' ἄλλοθεν ἄλλαι
<quint. smyrn. 6.259> πτώσσουσαι θρασύν υἷα Διός μεγάλοιο φέβοντο.
<quint. smyrn. 6.260> ἐν δ' ἄρ' ἔην μέγα δεῖμα καὶ ἀθανάτοισιν ἰδέσθαι
<quint. smyrn. 6.261> Κέρβερος, ὅν ῥ' ἀκάμαντι Τυφωέϊ γείνατ' ̓́Εχιδνα
<quint. smyrn. 6.262> ἄντρῳ ὑπ' ὀκρυόεντι μελαίνης ἀγχόθι νυκτὸς
<quint. smyrn. 6.262a> ἀργαλέης: ὁ δ' ἄρ' ἦεν ἀεικέλιόν τι πέλωρον
<quint. smyrn. 6.263> ἀμφ' ὀλοῇσι πύλῃσι πολυκλαύτου ̓Αΐδαο
<quint. smyrn. 6.264> εἴργων νεκρὸν ὅμιλον ὑπ' ἠερόεντι βερέθρῳ:
<quint. smyrn. 6.265> ῥεῖα δέ μιν Διός υἱὸς ὑπὸ πληγῇσι δαμάσσας
<quint. smyrn. 6.266> ἦγε καρηβαρέοντα παρὰ Στυγὸς αἰπὰ ῥέεθρα,
<quint. smyrn. 6.267> ἕλκων οὐκ ἐθέλοντα βίῃ πρὸς ἀήθεα χῶρον
<quint. smyrn. 6.268> θαρσαλέως. ἐτέτυκτο δ' ἀπόπροθεν ἄγκεα μακρὰ
<quint. smyrn. 6.269> Καυκάσου: ἀμφὶ δὲ δεσμὰ Προμηθέος ἄλλυδις ἄλλα
<quint. smyrn. 6.270> αὐτῇς σὺν πέτρῃσιν ἀναρρήξας ἀραρυίαις
<quint. smyrn. 6.271> λῦε μέγαν Τιτῆνα: λυγρὸς δέ οἱ ἀγχόθι κεῖτο
<quint. smyrn. 6.272> αἰετὸς ἀλγινόεντι δέμας βεβλημένος ἰῷ.
<quint. smyrn. 6.273> Κενταύρων δ' ἐτέτυκτο πολυσθενέων μέγα κάρτος
<quint. smyrn. 6.274> ἀμφὶ Φόλοιο μέλαθρον: ἔρις δ' ὀρόθυνε καὶ οἶνος
<quint. smyrn. 6.275> ἀντίον ̔Ηρακλῆι τεράατα κεῖνα μάχεσθαι:
<quint. smyrn. 6.276> καὶ ῥ' οἱ μὲν πεύκῃσι περὶ δμηθέντες ἔκειντο,
<quint. smyrn. 6.277> τὰς ἔχον ἐν χείρεσσι μάχης ἄκος: οἱ δ' ἔτι μακρῇς
<quint. smyrn. 6.278> δηριόωντ' ἐλάτῃσι μεμαότες, οὐδ' ἀπέληγον
<quint. smyrn. 6.279> ὑσμίνης: πάντων δὲ καρήατα δεύετο λύθρῳ
<quint. smyrn. 6.280> θεινομένων ἀνὰ δῆριν ἀμείλιχον, ὡς ἐτεόν περ:
<quint. smyrn. 6.281> οἴνῳ δ' αἷμα μέμικτο, συνηλοίητο δὲ πάντα
<quint. smyrn. 6.282> εἴδατα καὶ κρητῆρες ἐΰξεστοί τε τράπεζαι.
<quint. smyrn. 6.283> Νέσσον δ' αὖθ' ἑτέρωθι παρὰ ῥόον Εὐηνοῖο
<quint. smyrn. 6.284> κείνης ἐκπροφυγόντα μάχης ὑπεδάμνατ' ὀϊστῷ
<quint. smyrn. 6.285> ἀμφ' ἐρατῆς αλόχοιο χολούμενος, ἐν δ' ἐτέτυκτο
<quint. smyrn. 6.286> ὀβρίμου ̓Ανταίοιο μέγα σθένος, ὅν ῥα καὶ αὐτὸν
<quint. smyrn. 6.287> ἀμφὶ παλαισμοσύνης ἄμοτον περιδηριόωντα
<quint. smyrn. 6.288> ὑψοῦ ἀειράμενος κρατερῇς συνέαξε χέρεσσι.
<quint. smyrn. 6.289> κεῖτο δ' ἐπὶ προχοῇσιν ἐϋρρόου ̔Ελλησπόντου
<quint. smyrn. 6.290> ἀργαλέον μέγα κῆτος ἀμειλίκτοισιν ὀϊστοῖς
<quint. smyrn. 6.291> βλήμενον: ̔Ησιόνης δέ κακούς ἀπελύετο δεσμούς.
<quint. smyrn. 6.292> ἄλλα δ' ἄρ' ̓Αλκείδαο θρασύφρονος ἄσπετα ἔργα
<quint. smyrn. 6.293> ἄμφεχεν Εὐρυπύλοιο διοτρεφέος σάκος εὐρύ.
<quint. smyrn. 6.294> φαίνετο δ' ἶσος ̓́Αρηι μετὰ στίας ἀΐσσοντι:
<quint. smyrn. 6.295> Τρῶες δ' ἀμφιέποντες ἐγήθεον, εὖτ' ἐσίδοντο
<quint. smyrn. 6.296> τεύχεά τ' ἠδέ καί ἄνδρα θεῶν ἐπιειμένον εἶδος:
<quint. smyrn. 6.297> τὸν δὲ Πάρις ποτὶ δῆριν ἐποτρύνων προσέειπε:
<quint. smyrn. 6.298> “χαίρω σεῖο κιόντος, ἐπεί νύ μοι. ἦτορ ἔολπεν
<quint. smyrn. 6.299> ̓Αργείους μάλα πάντας ὀϊζυρῶς ἀπολέσθαι
<quint. smyrn. 6.300> αὐτῇς σὺν νήεσσιν, ἐπεὶ βροτὸν οὔποτε τοῖον
<quint. smyrn. 6.301> ἔδρακον ἐν Τρώεσσιν ἐϋπτολέμοισί τ' ̓Αχαιοῖς.
<quint. smyrn. 6.302> ἀλλὰ σύ, πρὸς μεγάλοιο καὶ ὀβρίμου ̔Ηρακλῆος,
<quint. smyrn. 6.303> τῷ μέγεθός τε βίην τε καὶ ἀγλαὸν εἶδος ἔοικας,
<quint. smyrn. 6.304> κείνου μνωόμενος φρονέων τ' ἀντάξια ἔργα
<quint. smyrn. 6.305> θαρσαλέως Τρώεσσι δαϊζομένοις ἐπάμυνον,
<quint. smyrn. 6.306> ἤν πως ἀμπνεύσωμεν: ἐπεὶ σέγε μοῦνον όΐω
<quint. smyrn. 6.307> ἄστεος ὀλλυμένοιο κακὰς ἀπό κῆρας ἀλέξαι.”
<quint. smyrn. 6.308> ἦ μέγ' ἐποτρύνων: ὁ δέ μιν προσεφώνεε μύθῳ:
<quint. smyrn. 6.309> “Πριαμίδη μεγάθυμε, δέμας μακάρεσσιν ἐοικώς,
<quint. smyrn. 6.310> ταῦτα μὲν ἀθανάτων ἐνὶ γούνασιν ἐστήρικται,
<quint. smyrn. 6.311> ὅς τε θάνῃ κατὰ δῆριν ὑπέρβιον ἠὲ σαωθῇ:
<quint. smyrn. 6.312> ἡμεῖς δ', ὥσπερ ἔοικε καὶ ὡς σθένος ἐστὶ μάχεσθαι,
<quint. smyrn. 6.313> στησόμεθα πρὸ πόληος: ἔπειτα δέ καὶ τόδ' ὀμοῦμαι,
<quint. smyrn. 6.314> μὴ πρὶν ὑποστρέψειν, πρὶν ἢ κτάμεν ἢ ἀπολέσθαι.”
<quint. smyrn. 6.315> ὣς φάτο θαρσαλέως: Τρῶες δ' ἐπὶ μακρὰ χάροντο.
<quint. smyrn. 6.316> καὶ τότ' ̓Αλέξανδρόν τε καὶ Αἰνείαν ἐρίθυμον
<quint. smyrn. 6.317> Πουλυδάμαντά τ' ἐϋμμελίην καὶ Πάμμονα δῖον
<quint. smyrn. 6.318> Δηίφοβόν τ' ἐπὶ τοῖσι καὶ Αἴθικον, ὃς περὶ πάντων
<quint. smyrn. 6.319> Παφλαγόνων ἐκέκαστο μάχῃ ἔνι τλῆναι ὅμιλον,
<quint. smyrn. 6.320> τοὺς ἅμα λέξατο πάντας ἐπισταμένους πονέεσθαι,
<quint. smyrn. 6.321> ὅππως δυσμενέεσσιν ἐπὶ πρώτοισι μάχωνται
<quint. smyrn. 6.322> ἐν πολέμῳ: μάλα δ' ὦκα κίον προπάροιθεν ὁμίλου:
<quint. smyrn. 6.323> προφρονέως δ' οἴμησαν ἀπ' ἄστεος: ἀμφὶ δέ λαοὶ
<quint. smyrn. 6.324> πολλοὶ ἕπονθ', ὡς εἴ τε μελισσάων κλυτὰ φῦλα
<quint. smyrn. 6.325> ἡγεμόνεσσιν ἑοῖσι κατηρεφέος σίμβλοιο
<quint. smyrn. 6.326> ἐκχύμεναι καναχηδόν, ὅτ' εἴαρος ἦμαρ ἵκηται:
<quint. smyrn. 6.327> ὥς ἄρα τοῖσιν ἕποντο βροτοὶ ποτὶ δῆριν ἰοῦσι:
<quint. smyrn. 6.328> τῶν δ' ἄρα νισσομένων πολὺς αἰθέρα δοῦπος ἵκανεν
<quint. smyrn. 6.329> αὐτῶν ἠδ' ἵππων: περὶ δ' ἔβρεμεν ἄσπετα τεύχη.
<quint. smyrn. 6.330> ὡς δ' ὁπόταν μεγάλοιο βίη ἀνέμοιο θοροῦσα
<quint. smyrn. 6.331> κινήσῃ προθέλυμνον ἁλὸς βυθὸν ἀτρυγέτοιο,
<quint. smyrn. 6.332> κύματα δ' ὦκα κελαινὰ πρὸς ἠιόνας βοόωντα
<quint. smyrn. 6.333> φῦκος ἀποπτύωσιν ἐρευγομένοιο κλύδωνος,
<quint. smyrn. 6.334> ἠχὴ δ' ἀτρυγέτοισι παρ' αἰγιαλοῖσιν ὄρωρεν:
<quint. smyrn. 6.335> ὣς τῶν ἐσσυμένων μέγ' ὑπέβραχε γαῖα πελώρη.
<quint. smyrn. 6.336> ̓Αργεῖοι δ' ἀπάνευθε πρὸ τείχεος ἐξεχέοντο
<quint. smyrn. 6.337> ἀμφ' ̓Αγαμέμνονα δῖον: ἀϋτὴ δ' ἔπλετο λαῶν
<quint. smyrn. 6.338> ἀλλήλοις ἐπικεκλομένων, ὀλοοῦ πολέμοιο
<quint. smyrn. 6.339> ἀντιάαν καὶ μή τι καταπτώσσοντας ἐνιπὴν
<quint. smyrn. 6.340> μίμνειν πὰρ νήεσσιν: ἐπειγομένων μαχέσασθαι.
<quint. smyrn. 6.341> Τρωσὶ δ' ἄρ' ἐσσυμένοισι συνήντεον, εὖτε βόεσσι
<quint. smyrn. 6.342> πόρτιες ἐκ ξυλόχοιο ποτὶ σταθμὸν ἐρχομένῃσιν
<quint. smyrn. 6.343> ἐκ νομοῦ εἰαρινοῖο κατ' οὔρεος, ὁππότ' ἄρουραι
<quint. smyrn. 6.344> πυκνὸν τηλεθάουσι, βρύει δ̓ἅλις ἄνθεσι γαῖα,
<quint. smyrn. 6.345> πλήθει δ' αὖτε κύπελλα βοῶν γλάγος ἠδὲ καὶ οἰῶν,
<quint. smyrn. 6.346> μυκηθμὸς δ' ἄρα πουλὺς ὀρίνεται ἔνθα καὶ ἔνθα
<quint. smyrn. 6.347> μισγομένων, γάνυται δὲ μετὰ σφίσι, βουκόλος ἀνήρ:
<quint. smyrn. 6.348> ὣς τῶν ἀλλήλοισι μετεσσυμένων ὀρυμαγδὸς
<quint. smyrn. 6.349> ὠρώρει: δεινὸν γὰρ ἀΰτεον ἀμφοτέρωθεν.
<quint. smyrn. 6.350> οὺν δὲ μάχην ἐτάνυσσαν ἀπείριτον: ἐν δέ Κυδοιμὸς
<quint. smyrn. 6.351> στρωφᾶτ' ἐν μέσσοισι μετ' ἀργαλέοιο Φόνοιο:
<quint. smyrn. 6.352> σὺν δ' ἔπεσον ῥινοί τε καἲ ἔγχεα καὶ τρυφάλειαι
<quint. smyrn. 6.353> πλησίον: ἀμφὶ δὲ χαλκὸς ἴσον πυρὶ μαρμαίρεσκε:
<quint. smyrn. 6.354> φρῖξε δ' ἄρ' ἐγχείῃσι μάχη: περὶ δ' αἵματι πάντῃ
<quint. smyrn. 6.355> δεύετο γαῖα μέλαινα δαϊζομένων ἡρώων
<quint. smyrn. 6.356> ἵππων τ' ὠκυπόδων, οἵ θ' ἅρμασιν ἀμφεκέχυντο,
<quint. smyrn. 6.357> οἱ μὲν ἔτ' ἀσπαίροντες ὑπ' ἄξοσιν, οἱ δ' ἐφύπερθεν
<quint. smyrn. 6.358> πίπτοντες: στυγερὴ δὲ δι' ἠέρος ἔσσυτ' ἀϋτή:
<quint. smyrn. 6.359> ἐν γὰρ δὴ χάλκειος ἔρις πέσεν ἀμφοτέροισι:
<quint. smyrn. 6.360> καί ῥ' οἱ μὲν λάεσσιν ἀταρτηροῖσι μάχοντο,
<quint. smyrn. 6.361> οἱ δ' αὖτ' αἰγανέῃσι νεήκεσιν ἠδὲ βέλεσσιν,
<quint. smyrn. 6.362> ἄλλοι δ' ἀξίνῃσι καὶ ἀμφιτόμοις πελέκεσσι
<quint. smyrn. 6.363> καὶ κρατεροῖς ξιφέεσσι καὶ ἀγχεμάχοις δοράτεσσιν,
<quint. smyrn. 6.364> ἄλλος δ' ἄλλο χέρεσσι μάχης ἀλκτήριον εἶχε.
<quint. smyrn. 6.365> πρῶτοι δ' ̓Αργεῖοι Τρώων ὤσαντο φάλαγγας
<quint. smyrn. 6.366> βαιὸν ἀπὸ σφείων: τοὶ δ' ἔμπαλιν ὁρμήσαντες
<quint. smyrn. 6.367> αἵματι δεῦον ̓́Αρηα μετ' ̓Αργείοισι θορόντες:
<quint. smyrn. 6.368> Εὐρύπυλος δ' ἐν τοῖσι μελαίνῃ λαί λαίλαπι ἶσος
<quint. smyrn. 6.369> λαὸν ἐπῴχετο πάντα καὶ ̓Αργείους ἐνάριζε
<quint. smyrn. 6.370> θαρσαλέως: μάλα γάρ οἱ ἀάσπετον ὤπασε κάρτος
<quint. smyrn. 6.371> Ζεὺς ἐπίηρα φέρων ἐρικυδέϊ ̔Ηρακλῆι.
<quint. smyrn. 6.372> ἔνθ' ὅ γε καὶ Νιρῆα θεοῖς ἐναλίγκιον ἄνδρα
<quint. smyrn. 6.373> μαρνάμενον Τρώεσσι βάλευ περιμήκεϊ δουρὶ
<quint. smyrn. 6.374> βαιὸν ὑπὲρ πρότμησιν: ὁ δ' ἐς πέδον ἤριπε γαίης:
<quint. smyrn. 6.375> ἐκ δέ οἱ αἷμ' ἐχύθη, δεύοντο δέ οἱ κλυτὰ τεύχη,
<quint. smyrn. 6.376> δεύετο δ' ἀγλαὸν εἶδος ἄμ' εὐθαλέεσσι κόμῃσι:
<quint. smyrn. 6.377> κεῖτο δ' ἄρ' ἐν κονίῃσι καὶ αἵματι σὺν κταμένοισιν,
<quint. smyrn. 6.378> ἔρνος ὅπως ἐριθηλὲς ἐλαίης εὐκεάτοιο,
<quint. smyrn. 6.379> ἥν τε βίη ποταμοῖο κατὰ ῥόον ἠχήεντα
<quint. smyrn. 6.380> σύν τ' ὄχθῃς ἐλάσῃσι βόθρον διὰ πάντα κεδάσσας
<quint. smyrn. 6.381> ῥιζόθεν, ἡ δ' ἄρα κεῖται ὑπ' ἄνθεσι βεβριθυῖα:
<quint. smyrn. 6.382> ὣς τῆμος Νιρῆος ἐπὶ χθονὸς ἄσπετον οὖδας
<quint. smyrn. 6.383> ἐξεχύθη δέμας ἠῢ καὶ ἀγλαΐη ἐρατεινή:
<quint. smyrn. 6.384> τῷ δ' ἄρ' ἔπ' Εὐρύπυλος μεγάλ' εὔχετο δῃωθέντι:
<quint. smyrn. 6.385> “κεῖσό νυν ἐν κονίῃσιν, ἐπεί νύ τοι εἶδος ἀγητὸν
<quint. smyrn. 6.386> οὔτι λιλαιομένῳ περ ἐπήρκεσεν, ἀλλά ς' ἔγωγε
<quint. smyrn. 6.387> νοσφισάμην βιότοιο λιλαιόμενόν περ ἀλύξαι:
<quint. smyrn. 6.388> σχέτλιος, οὐδ' ἐνόησας ἀμείνονος ἀντίον ἐλθών:
<quint. smyrn. 6.389> οὐ γὰρ κάρτεϊ κάλλος ἀνὰ κλόνον ἰσοφαρίζει.”
<quint. smyrn. 6.390> ὣς εἰπὼν κταμένοιο περικλυτὰ τεύχἐ ἑλέσθαι
<quint. smyrn. 6.391> μήδετ' ἐπεσσύμενος: τοῦ δ' ἀντίος ἦλθε Μαχάων
<quint. smyrn. 6.392> χωόμενος Νιρῆος, ὅ οἱ σχεδὸν αἶσαν ἀνέτλη:
<quint. smyrn. 6.393> δουρὶ δέ μιν στονόεντι κατ' εὐρέος ἤλασεν ὤμου
<quint. smyrn. 6.394> δεξιτεροῦ, σύτο δ' αἷμα πολυσθενέος περ ἐόντος:
<quint. smyrn. 6.395> ἀλλ' οὐδ' ὣς ἀπόρουσεν ἀταρτηροῖο κυδοιμοῦ,
<quint. smyrn. 6.396> ἀλλ', ὥς τίς τε λέων ἢ ἄγριος οὔρεσι κάπρος
<quint. smyrn. 6.397> μαίνετ' ἐνὶ μέσσοισιν, ὅπως κ' ἐπιόντα δαμάσσῃ,
<quint. smyrn. 6.398> ὅς ῥά μιν οὔτασε πρῶτος ὑποφθάμενος δι' ὁμίλου:
<quint. smyrn. 6.399> τὰ φρονέων ἐπόρουσε Μαχάονι, καί ῥά μιν ὦκα
<quint. smyrn. 6.400> οὔτασεν ἐγχείῃ περιμήκεΐ τε στιβαρῇ τε
<quint. smyrn. 6.401> δεξιτερὸν κατὰ γλουτόν: ὁ δ' οὐκ ἀνεχάζετ' ὀπίσσω,
<quint. smyrn. 6.402> οὐδ' ἐπιόντ' ἀλέεινε, καὶ αἵματος ἐσσυμένοιο:
<quint. smyrn. 6.403> ἀλλ' ἄρα καρπαλίμως περιμήκεα λᾶαν ἀείρας
<quint. smyrn. 6.404> κάββαλε κὰκ κεφαλῆς μεγαθύμου Τηλεφίδαο:
<quint. smyrn. 6.405> τοῦ δὲ κόρυς στονόεντα φόνον καὶ πῆμ' ἀπάλαλκεν
<quint. smyrn. 6.406> ἐσσυμένως: ὁ δ' ἔπειτα κραταιῷ χώσατο φωτὶ
<quint. smyrn. 6.407> Εὐρύπυλος μᾶλλον, μέγα δ' ἀσχαλόων ἐνὶ θυμῷ
<quint. smyrn. 6.408> ὠκὺ διὰ στέρνοιο Μαχάονος ἤλασεν ἔγχος.
<quint. smyrn. 6.409> αἰχμὴ δ' αἱματόεσσα μετάφρενον ἄχρις ἵκανεν:
<quint. smyrn. 6.410> ἤριπε δ' ὡς ὅτε ταῦρος ὑπὸ γναθμοῖσι λέοντος:
<quint. smyrn. 6.411> ἀμφὶ δέ οἱ μελέεσσι μέγ' ἔβραχεν αἰόλα τεύχη.
<quint. smyrn. 6.412> Εὐρύπυλος δέ οἱ αἶψα πολύστονον εἰρύσατ' αἰχμὴν
<quint. smyrn. 6.413> ἐκ χροὸς οὐταμένοιο, καὶ εὐχόμενος μέγ' ἀΰτει:
<quint. smyrn. 6.414> “ἆ δείλ', οὔ νύ τοι ἦτορ ἀρηράμενον φρεσὶ πάμπαν
<quint. smyrn. 6.415> ἔπλετ', ὃς οὐτιδανός περ ἐὼν μέγ' ἀμείνονι φωτὶ
<quint. smyrn. 6.416> ἄντα κίες: τῷ καί σε κακὴ λάχε δαίμονος Αἶσα.
<quint. smyrn. 6.417> ἀλλὰ σοὶ ἔσσετ' ὄνειαρ, ὅτ' οἰωνοὶ δατέονται
<quint. smyrn. 6.418> σάρκα τεὴν κταμένοιο κατὰ μόθον: ἢ ἔτ' ἐέλπῃ
<quint. smyrn. 6.419> νοστήσειν καὶ ἐμεῖο μένος καὶ χεῖρας ἀλύξειν;
<quint. smyrn. 6.420> ἐσσὶ μὲν ἰητήρ, μάλα δ' ἤπια φάρμακα οἶδας,
<quint. smyrn. 6.421> τοῖς πίσυνος τάχ' ἔολπας ὑπεκφυγέειν κακὸν ἦμαρ.
<quint. smyrn. 6.422> ἀλλ' οὐ μὰν οὐδ' αὐτὸς ἀπ' ἠνεμόεντος ̓Ολύμπου
<quint. smyrn. 6.423> σεῖο πατὴρ τεὸν ἦτορ ἔτ' ἐκ θανάτοιο σαώσει,
<quint. smyrn. 6.424> οὐδ' εἴ τοι νέκταρ τε καὶ ἀμβροσίην καταχεύῃ.”
<quint. smyrn. 6.425> ὣς φάτο: τὸν δ' ὅ γε βαιὸν ἀναπνείων προσέειπεν:
<quint. smyrn. 6.426> “Εὐρύπυλ', οὐδ' ἄρα σοί γε πολὺν χρόνον αἴσιμόν ἐστι
<quint. smyrn. 6.427> ζώειν, ἀλλὰ σοὶ ἄγχι παρίσταται οὐλομένη Κὴρ
<quint. smyrn. 6.428> Τρώιον ἂμ πεδίον, τῷ καὶ νῦν αἴσυλα βάζεις.”
<quint. smyrn. 6.429> ὣς φάμενον λίπε θυμός: ἔβη δ' ἄφαρ ̓́Αϊδος εἴσω:
<quint. smyrn. 6.430> τὸν δὲ καὶ οὐκέτ' ἐόντα προσηύδα κύδιμος ἀνήρ:
<quint. smyrn. 6.431> “νῦν μὲν δὴ σύγε κεῖσο κατὰ χθονός: αὐτὰρ ἔγωγε
<quint. smyrn. 6.432> ὕστερον οὐκ ἀλέγω, εἰ καὶ πραὰ ποσσὶν ὄλεθρος
<quint. smyrn. 6.433> σήμερον ἡμετέροισι πέλει λυγρός: οὔτι γὰρ ἄνδρες
<quint. smyrn. 6.434> ζώομεν ἤματα πάντα: πάντα: πότμος δ' ἐπὶ πᾶσι τέτυκται.”
<quint. smyrn. 6.435> ὣς εἰπὼν οὔταζε νέκυν: μέγα δ' ἴαχε Τεῦκρος,
<quint. smyrn. 6.436> ὡς ἴδεν ἐν κονίῃσι Μαχάονα: τοῦ γὰρ ἄπωθεν
<quint. smyrn. 6.437> εἰστήκει μάλα πάγχυ πονεύμενος: ἐν γὰρ ἔκειτο
<quint. smyrn. 6.438> δῆρις ἐνὶ μέσσοισιν: ἐπ' ἄλλῳ δ' ἄλλος ὀρώρει.
<quint. smyrn. 6.439> ἀλλ' οὐδ' ὣς ἀμέλησε δεδουπότος ἀνδρὸς ἀγαυοῦ
<quint. smyrn. 6.440> Νιρῆός δ', ὃς κεῖτο παραυτόθι: τὸν δ' ἐνόησεν
<quint. smyrn. 6.441> ὕστερον ἀντιθέοιο Μαχάονος ἐν κονίῃσιν:
<quint. smyrn. 6.442> αἶψα δ' ὅ γ' ̓Αργείοισιν ἐκέκλετο μακρὰ βοήσας:
<quint. smyrn. 6.443> “ἔσσυσθ', ̓Αργεῖοι, μηδ' εἴκετε δυσμενέεσσιν
<quint. smyrn. 6.444> ἐσσυμένοις: νῶιν γὰρ ἀάσπετον ἔσσετ' ὄνειδος,
<quint. smyrn. 6.445> αἴ κε Μαχάονα δῖον ἅμ' ἀντιθέῳ Νιρῆι
<quint. smyrn. 6.446> Τρῶες ἐρυσσάμενοι ποτὶ ̓́Ιλιον ἀπονέωνται.
<quint. smyrn. 6.447> ἀλλ' ἄγε δυσμενέεσσι μαχώμεθα πρόφρονι θυμῷ,
<quint. smyrn. 6.448> ὄφρα δαϊκταμένους εἰρύσσομεν ἠὲ καὶ αὐτοὶ
<quint. smyrn. 6.449> κείνοις ἀμφιθάνωμεν, ἐπεὶ θέμις ἀνδράσιν αὕτη
<quint. smyrn. 6.450> οἶσιν ἀμυνέμεναι, μηδ' ἄλλοις κύρμα λιπέσθαι:
<quint. smyrn. 6.451> οὐ γὰρ ἀνιδρωτί γε μετ' ἀνδράσι κῦδος ἀέξει.”
<quint. smyrn. 6.452> ὣς ἄρ' ἔφη: Δαναοῖσι δ' ἄχος γένετ': ἀμφὶ δ' ἄρ' αὐτοῖς
<quint. smyrn. 6.453> πολλοὶ γαῖαν ἔρευθον ὑπ' ̓́Αρεϊ δῃωθέντες
<quint. smyrn. 6.454> μαρναμένων ἑκάτερθεν: ἴση δ' ἐπὶ δῆρις ὀρώρει.
<quint. smyrn. 6.455> ὀψὲ δ' ἀδελφειοῖο φόνον στονόεντα νόησε
<quint. smyrn. 6.456> βλημένου ἐν κονίῃ Ποδαλείριος, οὕνεκα νηυσὶν
<quint. smyrn. 6.457> ἧστο παρ' ὠκυπόροισι τετυμμένα δούρασι φωτῶν
<quint. smyrn. 6.458> ἕλκἐ ἀκειόμενος. περὶ δ' ἔντεα δύσατο πάντα
<quint. smyrn. 6.459> θυμὸν ἀδελφειοῖο χολούμενος: ἐν δέ οἱ ἀλκὴ
<quint. smyrn. 6.460> σμερδαλέον στέρνοισιν ἀέξετο μαιμώωντι
<quint. smyrn. 6.461> ἐς πόλεμον στονόεντα: μέλαν δέ οἱ ἔζεεν αἷμα
<quint. smyrn. 6.462> λάβρον ὑπὸ κραδίῃ: τάχα δ' ἔνθορε δυσμενέεσσι
<quint. smyrn. 6.463> χερσὶ θοῇσιν ἄκοντα τανυγλώχινα τινάσσων:
<quint. smyrn. 6.464> εἶλε δ' ἄρ' ἐσσυμένως ̓Αγαμήστορος υἱέα δῖον
<quint. smyrn. 6.465> κλεῖον, ὃν ἠΰκομος Νύμφη τέκεν ἀμφὶ ῥεέθροις
<quint. smyrn. 6.466> Παρθενίου, ὅς τ' εἶσι διὰ χθονὸς ἠΰτ' ἔλαιον
<quint. smyrn. 6.467> πόντον ἐπ' Εὔξεινον προχέων καλλίρροον ὕδωρ.
<quint. smyrn. 6.468> ἄλλον δ' ἀμφὶ κασιγνήτῳ κτάνε δήιον ἄνδρα
<quint. smyrn. 6.469> Λᾶσσον, ὃν ἀντίθεος Προνόη τέκεν ἀμφὶ ῥεέθροις
<quint. smyrn. 6.470> Νυμφαίου ποταμοῖο μάλα σχεδὸν εὐρέος ἄντρου,
<quint. smyrn. 6.471> ἄντρου θηητοῖο, τὸ δὴ φάτις ἔμμεναι αὐτῶν
<quint. smyrn. 6.472> ἱρὸν Νυμφάων, ὁπόσαι περὶ μακρὰ νέμονται
<quint. smyrn. 6.473> οὔρεα Παφλαγόνων καὶ ὅσαι περὶ βοτρυόεσσαν
<quint. smyrn. 6.474> ναίους' ̔Ηράκλειαν: ἔοικε δὲ κεῖνο θεοῖσιν
<quint. smyrn. 6.475> ἄντρον, ἐπεί ῥα τέτυκται ἀπειρέσιον μὲν ἰδέσθαι
<quint. smyrn. 6.476> λαΐνεον, ψυχρὸν δὲ διὰ σπέος ἔρχεται ὕδωρ
<quint. smyrn. 6.477> κρυστάλλῳ ἀτάλαντον, ἐνὶ μυχάτοισι δὲ πάντῃ
<quint. smyrn. 6.478> λαΐνεοι κρητῆρες ἐπὶ στυφελῇσι πέτρῃσιν
<quint. smyrn. 6.479> αἰζηῶν ὡς χερσὶ τετυγμένοι ἰνδάλλονται:
<quint. smyrn. 6.480> ἀμφ' αὐτοῖσι δὲ Πᾶνες ὁμῶς Νύμφαι τ' ἐρατειναί,
<quint. smyrn. 6.481> ἱστοί τ' ἠλακάται τε, καὶ ἄλλ' ὅσα τεχνήεντα
<quint. smyrn. 6.482> ἔργα πέλει θνητοῖσι, τὰ καὶ περὶ θαῦμα βροτοῖσιν
<quint. smyrn. 6.483> εἴδεται ἐρχομένοισιν ἔσω ἱεροῖο μυχοῖο:
<quint. smyrn. 6.484> τῷ ἔνι δοιαὶ ἔνεισι καταιβασίαι τ' ἄνοδοί τε,
<quint. smyrn. 6.485> ἡ μὲν πρὸς βορέαο τετραμμένη ἠχήεντος
<quint. smyrn. 6.486> πνοιάς, ἡ δὲ νότοιο καταντίον ὑγρὸν ἀέντος,
<quint. smyrn. 6.487> τῇ θνητοὶ νίσσονται ὑπὸ σπέος εὐρὺ θεάων:
<quint. smyrn. 6.488> ἡ δ ἑτέρη μακάρων πέλεται ὁδός, οὐδέ μιν ἄνδρες
<quint. smyrn. 6.489> ῥηιδίως πατέουσιν, ἐπεὶ χάος εὐρὺ τέτυκται
<quint. smyrn. 6.490> μέχρις ἐπ' ̓Αΐδονῆος ὑπερθύμοιο βέρεθρον:
<quint. smyrn. 6.491> ἀλλὰ τὰ μὲν μακάρεσσι πέλει θέμις εἰσοράασθαι.
<quint. smyrn. 6.492> τῶνδ' αὖτ' ἀμφὶ Μαχάον' ἰδ' ̓Αγλαΐης κλυτὸν υἷα
<quint. smyrn. 6.493> μαρναμένων ἑκάτερθεν ἀπέφθιτο πουλὺς ὅμιλος:
<quint. smyrn. 6.494> ὀψὲ δὲ δὴ Δαναοί σφεας εἴρυσαν ἀθλήσαντες
<quint. smyrn. 6.495> πολλά περ: αἶψα δὲ νῆας ἐπὶ σφετέρας ἐκόμισσαν
<quint. smyrn. 6.496> παῦροι, ἐπεὶ πλεόνεσσι κακὴ περιπέπτατ' ὀϊζὺς
<quint. smyrn. 6.497> ἀργαλέου πολέμοιο: πόνῳ δ' ἐνέμιμνον ἀνάγκῃ.
<quint. smyrn. 6.498> ἀλλ' ὅτε δὴ μάλα πολλοὶ ἐνεπλήσαντο κελαινὰς
<quint. smyrn. 6.499> κῆρας ἀν' αἱματόεντα καὶ ἀλγινόεντα κυδοιμόν,
<quint. smyrn. 6.500> δὴ τότ' ἄρ' ̓Αργείων πολέες φύγον ἔνδοθι νηῶν,
<quint. smyrn. 6.501> ὅσσους Εὐρύπυλος μέγ' ἐπῴχετο πῆμα κυλίνδων.
<quint. smyrn. 6.502> παῦροι δ' ἀμφ' Αἴαντα καὶ ̓Ατρέος υἷε κραταιὼ
<quint. smyrn. 6.503> μίμνον ἐν ὑσμίνῃ: καὶ τάχα πάντες ὄλοντο
<quint. smyrn. 6.504> δυσμενέων παλάμῃσι περιστρωφῶντες ὁμίλῳ,
<quint. smyrn. 6.505> εἰ μὴ ̓Οϊλέος υἱὸς εΰφρονα Πουλυδάμαντα
<quint. smyrn. 6.506> ἔγχεϊ τύψε παρ' ὦμον ἀριστερὸν ἀγχόθι μαζοῦ:
<quint. smyrn. 6.507> ἐκ δέ οἱ αἷμ' ἐχύθη: ὁ δ' ἐχάσσατο τυτθὸν ὁπίσσω.
<quint. smyrn. 6.508> Δηίφοβον δ' οὔτησε περικλειτὸς Μενέλαος
<quint. smyrn. 6.509> δεξιτερὸν παρὰ μαζόν: ὁ δ̓ἔκφυγε ποσσὶ θοοῖσιν.
<quint. smyrn. 6.510> ἔνθ' ̔Αγαμέμνων δῖος ἐνήρατο πουλὺν ὅμιλον
<quint. smyrn. 6.511> πληθύος ἐξ ὀλοῆς: μετὰ δ' Αἴθικον ᾤχετο δῖον
<quint. smyrn. 6.512> θύων ἐγχείῃσιν: ὁ δ' εἰς ἑτάρους ἀλέεινε.
<quint. smyrn. 6.513> τοὺς δ' ὁπότ' Εὐρύπυλος λαοσσόος εἰσενόησε
<quint. smyrn. 6.514> χαζομένους ἅμα πάντας ἀπὸ στυγεροῖο κυδοιμοῦ,
<quint. smyrn. 6.515> αὐτίκα κάλλιπε λαόν, ὅσον κατὰ νῆας ἔλασσε,
<quint. smyrn. 6.516> καί ῥα θοῶς οἴμησεν ἐπ' ̓Ατρέος υἷε κραταιὼ
<quint. smyrn. 6.517> παῖδά τε καρτερόθυμον ̓Οϊλέος, ὃς περὶ μὲν θεῖν
<quint. smyrn. 6.518> ἔσκε θοός, περὶ δ αὖτε μάχῃ ἔνι φέρτατος ἦεν.
<quint. smyrn. 6.519> τοῖς ἔπι κραιπνὸν ὄρουσεν ἔχων περιμήκετον ἔγχος:
<quint. smyrn. 6.520> σὺν δέ οἱ ἦλθε Πάρις τε καὶ Αἰνείας ἐρίθυμος,
<quint. smyrn. 6.521> ὅς ῥα θοῶς Αἴαντα βάλεν περιμήκεϊ πέτρῃ
<quint. smyrn. 6.522> κὰκ κόρυθα κρατερήν: ὁ δ' ἄρ' ἐν κονίῃσι τανυσθεὶς
<quint. smyrn. 6.523> ψυχὴν οὐ τι κάπυσσεν, ἐπεί νύ οἱ αἴσιμον ἦμαρ
<quint. smyrn. 6.524> ἐν νόστῳ ἐτέτυκτο Καφηρίσιν ἀμφὶ πέτρῃσι:
<quint. smyrn. 6.525> καί ῥά μιν ἁρπάξαντες ἀρηίφιλοι θεράποντες
<quint. smyrn. 6.526> βαιὸν ἔτ' ἀμπνείοντα φέρον ποτὶ νῆας ̓Αχαιῶν.
<quint. smyrn. 6.527> καὶ τότ' ἄρ' οἰώθησαν ἀγακλειτοὶ βασιλῆες
<quint. smyrn. 6.528> ̓Ατρεῖδαι: περὶ δέ σφιν ὀλέθριος ἵσταθ' ὅμιλος
<quint. smyrn. 6.529> βαλλόντων ἑκάτερθεν, ὅ τι σθένε χερσὶν ἑλέσθαι:
<quint. smyrn. 6.530> οἱ μὲν γὰρ στονόεντα βέλη χέον, οἱ δέ νυ λᾶας,
<quint. smyrn. 6.531> ἄλλοι δ' αἰγανέας: τοὶ δ' ἐν μέσσοισιν ἐόντες
<quint. smyrn. 6.532> στρωφῶντ', εὖτε σύες μέσῳ ἕρκεϊ ἠὲ λέοντες
<quint. smyrn. 6.533> ἤματι τῷ, ὅτ' ἄνακτες ἀολλίσσως' ἀνθρώπους
<quint. smyrn. 6.534> ἀργαλέως τ' εἰλέωσι κακὸν τεύχοντες ὄλεθρον
<quint. smyrn. 6.535> θηρσὶν ὑπὸ κρατεροῖς, οἱ δ' ἕρκεος ἐντὸς ἐόντες
<quint. smyrn. 6.536> δμῶας δαρδάπτουσιν, ὅ τις σφίσιν ἐγγὺς ἵκηται:
<quint. smyrn. 6.537> ὣς οἵ γ' ἐν μέσσοισιν ἐπεσσυμένους ἐδάϊζον.
<quint. smyrn. 6.538> ἀλλ' οὐδ' ὣς μένος εἶχον ἐελδόμενοί περ ἀλύξαι,
<quint. smyrn. 6.539> εἰ μὴ Τεῦκρος ἵκανε καὶ ̓Ιδομενεὺς ἐρίθυμος
<quint. smyrn. 6.540> Μηριόνης τε Θόας τε καὶ ἰσόθεος Θρασυμήδης,
<quint. smyrn. 6.541> οἵ ῥα πάρος φοβέοντο θρασὺ σθένος Εὐρυπύλοιο,
<quint. smyrn. 6.542> καί κε φύγον κατὰ νῆας ἀλευάμενοι βαρὺ πῆμα,
<quint. smyrn. 6.543> εἰ μὴ ἄρ' ̓Ατρείδῃσι περιδδείσαντες ἵκοντο
<quint. smyrn. 6.544> ἄντην Εὐρυπύλοιο: μάχη δ' ἀΐδηλος ἐτύχθη.
<quint. smyrn. 6.545> ἔνθα τότ' Αἰνείαο κατ' ἀσπίδος ἔγχος ἔρεισε
<quint. smyrn. 6.546> Τεῦκρος ἐϋμμελίης: τοῦ δ' οὐ χρόα καλὸν ἴαψεν:
<quint. smyrn. 6.547> ἤρκεσε γάρ οἱ πῆμα σάκος μέγα τετραβόειον:
<quint. smyrn. 6.548> ἀλλὰ καὶ ὣς δείσας ἀνεχάσσατο τυτθὸν ὀπίσσω.
<quint. smyrn. 6.549> Μηριόνης δ' ἐπόρουσεν ἀμύμονι Λαοφόωντι
<quint. smyrn. 6.550> Παιονίδῃ, τὸν ἐγείνατ' ἐϋπλόκαμος Κλεομήδη
<quint. smyrn. 6.551> ̓Αξιοῦ ἀμφὶ ῥέεθρα: κίεν δ' ὅ γε ̓́Ιλιον ἱρὴν
<quint. smyrn. 6.552> Τρωσὶν ἀρηξέμεναι μετ' ἀμύμονος ̓Αστεροπαίου:
<quint. smyrn. 6.553> τὸν δ' ἄρα Μηριόνης νύξ̓ ἔγχεϊ ὀκριόεντι
<quint. smyrn. 6.554> αἰδοίων ἐφύπερθε: θοῶς δέ οἱ εἴρυσεν αἰχμὴ
<quint. smyrn. 6.555> ἔγκατα: τοῦ δ' ὤκιστα ποτὶ ζόφον ἔσσυτο θυμός.
<quint. smyrn. 6.556> Αἴαντος δ' ἄρ' ἑταῖρος ̓Οϊλιάδαο δαΐφρων
<quint. smyrn. 6.557> ̓Αλκιμέδης ἐς ὅμιλον ἐϋσθενέων βάλε Τρώων:
<quint. smyrn. 6.558> ἧκε δ' ἐπευξάμενος δηίων ἐς φύλοπιν αἰνὴν
<quint. smyrn. 6.559> σφενδόνῃ ἀλγινόεντα λίθον: διὰ δ' ἔτρεσαν ἄνδρες
<quint. smyrn. 6.560> ῥοῖζον ὁμῶς καὶ λᾶα περιδδείσαντες ἰόντα.
<quint. smyrn. 6.561> τὸν δ' ὀλοὴ φέρε Μοῖρα ποτὶ θρασὺν ἡνιοχῆα
<quint. smyrn. 6.562> Πάμμονος ̔Ιππασίδην: τὸν δ' ἡνία χερσὶν ἔχοντα
<quint. smyrn. 6.563> πλῆξε κατὰ κροτάφοιο: θοῶς δέ μιν ἔκβαλε δίφρου
<quint. smyrn. 6.564> πρόσθεν ἑοῖο τροχοῖο: θοὸν δέ οἱ ἅρμα πεσόντος
<quint. smyrn. 6.565> λυγρὸν ἐπισσώτροισι δέμας διελίσσετ' ὀπίσσω
<quint. smyrn. 6.566> ἵππων ἱεμένων: θάνατος δέ μιν αἰνὸς ἐδάμνα
<quint. smyrn. 6.567> ἐσσυμένως μάστιγα καὶ ἡνία νόσφι λιπόντα:
<quint. smyrn. 6.568> Πάμμονι δ' ἔμπεσε πένθος: ἄφαρ δέ ἑ θῆκεν ἀνάγκη
<quint. smyrn. 6.569> ἄμφω καὶ βασιλῆα καὶ ἡνιοχεῖν θοὸν ἅρμα:
<quint. smyrn. 6.570> καί νύ κεν αὐτοῦ κῆρα καὶ ὕστατον ἦμαρ ἀνέτλη,
<quint. smyrn. 6.571> εἰ μή οἱ Τρώων τις ἀνὰ κλόνον αἱματόεντα
<quint. smyrn. 6.572> ἡνία δέξατο χερσὶ καὶ ἐξεσάωσεν ἄνακτα
<quint. smyrn. 6.573> ἤδη τειρόμενον δηίων ὀλοῇσι χέρεσσιν.
<quint. smyrn. 6.574> ἀντίθεον δ' ̓Ακάμαντα καταντίον ἀΐσσοντα
<quint. smyrn. 6.575> Νέστορος ὄβριμος υἱὸς ὑπὲρ γόνυ δούρατι τύψεν:
<quint. smyrn. 6.576> ἕλκεϊ δ' οὐλομένῳ στυγερὰς ὑπεδύσατ' ἀνίας:
<quint. smyrn. 6.577> χάσσατο δ' ἐκ πολέμοιο: λίπεν δ' ἑτάροισι κυδοιμὸν
<quint. smyrn. 6.578> δακρυόεντ': οὐ γάρ οἱ ἔτι πτολέμοιο μεμήλει.
<quint. smyrn. 6.579> καὶ τότε δὴ θεράπων ἐρικυδέος Εὐρυπύλοιο
<quint. smyrn. 6.580> τύψε Θόαντος ἑταῖρον ̓Εχέμμονα δηϊοτῆτι
<quint. smyrn. 6.581> ὤμου τυτθὸν ἔνερθε: περὶ κραδίην δέ οἱ ἔγχος
<quint. smyrn. 6.582> ἷξεν ἀνιηρόν: σὺν δ' αἵματι κήκιεν ἱδρὼς
<quint. smyrn. 6.583> ψυχρὸς ἀπὸ μελέων: καί μιν στρεφθέντα φέρεσθαι
<quint. smyrn. 6.584> εἰσοπίσω κατέμαρψε μέγα σθένος Εὐρυπύλοιο:
<quint. smyrn. 6.585> κόψε δέ οἱ θοὰ νεῦρα: πόδες δ' ἀέκοντες ἔμιμνον
<quint. smyrn. 6.586> αὐτοῦ, ὅπῃ μιν τύψε: λίπεν δέ μιν ἄμβροτος αἰών.
<quint. smyrn. 6.587> ἐσσυμένως δὲ Θόας νύξεν Πάριν ὀξέϊ δουρὶ
<quint. smyrn. 6.588> δεξιτερὸν κατὰ μηρόν: ὁ δ' ᾤχετο τυτθὸν ὀπίσσω
<quint. smyrn. 6.589> οἰσόμενος θοὰ τόξα, τά οἱ μετόπισθε λέλειπτο.
<quint. smyrn. 6.590> ̓Ιδομενεὺς δ' ἄρα λᾶαν, ὅσον σθένε, χερσὶν ἀείρας
<quint. smyrn. 6.591> κάββαλεν Εὐρυπύλοιο βραχίονα: τοῦ δὲ χαμᾶζε
<quint. smyrn. 6.592> κάππεσε λοίγιον ἔγχος: ἄφαρ δ' ἀνεχάσσατ' ὀπίσσω
<quint. smyrn. 6.593> οἰσέμεν ἐγχείην: τὴν γάρ τ' ἔχεν ἔκβαλε χειρός.
<quint. smyrn. 6.594> ̓Ατρεῖδαι δ̓ἄρα τυτθὸν ἀνέπνευσαν πολέμοιο.
<quint. smyrn. 6.595> τῷ δὲ θοῶς θεράποντες ἔβαν σχεδόν, οἵ οἱ ἔνεγκαν
<quint. smyrn. 6.596> ἀαγὲς δόρυ μακρόν, ὃ πολλῶν γούνατ' ἔλυσε:
<quint. smyrn. 6.597> δεξάμενος δ' ὅ γε λαὸν ἐπῴχετο κάρτεϊ θύων,
<quint. smyrn. 6.598> κτείνων ὅν κε κίχῃσι, πολὺν δ' ὑπεδάμναθ' ὅμιλον.
<quint. smyrn. 6.599> ̓́Ενθ' οὔτ' ̓Ατρεῖδαι μένον ἔμπεδον οὔτε τις ἄλλος
<quint. smyrn. 6.600> ἀγχεμάχων Δαναῶν: μάλα γὰρ δέος ἔλλαβε πάντας
<quint. smyrn. 6.601> ἀργαλέον: πᾶσιν γὰρ ἐπέσσυτο πῆμα κορύσσων
<quint. smyrn. 6.602> Εὐρύπυλος: μετόπισθε δ' ἐπισπόμενος κεράϊζε.
<quint. smyrn. 6.603> κέκλετο δ' αὖ Τρώεσσιν ἰδ' ἱπποδάμοις ἑτάροισιν:
<quint. smyrn. 6.604> “ὦ φίλοι, εἰ δ' ἄγε θυμὸν ἐνὶ στέρνοισι λαβόντες
<quint. smyrn. 6.605> τεύξωμεν Δαναοῖσι φόνον καὶ κῆρ' ἀΐδηλον,
<quint. smyrn. 6.606> οἳ δὴ νῦν μήλοισιν ἐοικότες ἀπονέονται
<quint. smyrn. 6.607> νῆας ἐπὶ σφετέρας: ἀλλὰ μνησώμεθα πάντες
<quint. smyrn. 6.608> ὑσμίνης ὀλοῆς, ἧς παιδόθεν ἴδμονές εἰμεν.”
<quint. smyrn. 6.609> ὣς φάτο: τοὶ δ' ἐπόρουσαν ἀολλέες ̓Αργείοισιν:
<quint. smyrn. 6.610> οἱ δὲ μέγα τρομέοντες ἀπ' ἀργαλέοιο κυδοιμοῦ
<quint. smyrn. 6.611> φεῦγον: τοὶ δ' ἐφέποντο κύνες ὣς ἀργιόδοντες
<quint. smyrn. 6.612> κεμμάσιν ἀγροτέρῃσιν ἀν' ἄγκεα μακρὰ καὶ ὕλην.
<quint. smyrn. 6.613> πολλοὺς δ' ἐν κονίῃσι βάλον μάλα περ μεμαῶτας
<quint. smyrn. 6.614> ἐκφυγέειν ὀλοοῖο φόνου στονόεσσαν ὁμοκλήν.
<quint. smyrn. 6.615> Εὐρύπυλος μὲν ἔπεφνεν ἀμύμονα Βουκολίωνα
<quint. smyrn. 6.616> νῆσόν τε Χρόμιόν τε καὶ ̓́Αντιφον: οἱ δὲ Μυκήνην
<quint. smyrn. 6.617> ᾤκεον εὐκτέανον, τοὶ δ' ἐν Λακεδαίμονι ναῖον:
<quint. smyrn. 6.618> τοὺς ἄρ' ὅ γ' ἐξενάριξεν ἀριγνώτους περ ἐόντας.
<quint. smyrn. 6.619> ἐκ δ' ἄρα πληθύος εἷλεν ἀάσπετα φῦλ' ἀνθρώπων
<quint. smyrn. 6.620> ὅσσα μοι οὐ σθένος ἐστὶ λιλαιομένῳ περ ἀεῖσαι,
<quint. smyrn. 6.621> οὐδ' εἴ μοι στέρνοισι σιδήρεον ἦτορ ἐνείη.
<quint. smyrn. 6.622> Αἰνείας δὲ Φέρητα καὶ ̓Αντίμαχον κατέπεφνεν
<quint. smyrn. 6.623> ἀμφοτέρους Κρήτηθεν ἅμ' ̓Ιδομενῆι κιόντας.
<quint. smyrn. 6.624> αὐτὰρ ̓Αγήνωρ δῖος ἀμύμονα Μῶλον ἔπεφνεν,
<quint. smyrn. 6.625> ὅς περ ἀπ' ̓́Αργεος ἦλθεν ὑπὸ Σθενέλῳ βασιλῆι:
<quint. smyrn. 6.626> τὸν βάλεν αἰγανέῃ νεοθηγέϊ πολλὸν ὀπίσσω
<quint. smyrn. 6.627> φεύγοντ' ἐκ πολέμοιο τυχὼν ὑπὸ νείατα κνήμης
<quint. smyrn. 6.628> δεξιτερῆς: αἰχμὴ δέ διὰ πλατὺ νεῦρον ἔκερσεν
<quint. smyrn. 6.629> ἄντικρυς ἱεμένη: παρὰ δ' ἔθρισεν ὀστέα φωτὸς
<quint. smyrn. 6.630> ἀργαλέως: ὀδύνῃ δὲ μίγη μόρος, ἔφθιτο δ' ἀνήρ.
<quint. smyrn. 6.631> ἔνθα Πάρις Μόσυνόν τ' ἔβαλεν καὶ ἀγήνορα Φόρκυν
<quint. smyrn. 6.632> ἄμφω ἀδελφειούς, οἵ τ' ἐκ Σαλαμῖνος ἵκοντο
<quint. smyrn. 6.633> Αἴαντος νήεσσι, καὶ οὐκέτι νόστον ἴδοντο.
<quint. smyrn. 6.634> τοῖσι δ' ἔπι Κλεόλαον εῢν θεράποντα Μέγητος
<quint. smyrn. 6.635> εἷλε βαλὼν κατὰ μαζὸν ἀριστερόν: ἀμφὶ δέ μιν νὺξ
<quint. smyrn. 6.636> μάρψε κακή, καὶ θυμὸς ἀπέπτατο: τοῦ δὲ δαμέντος
<quint. smyrn. 6.637> ἔνδον ὑπὸ στέρνοισιν ἔτι κραδίη ἀλεγεινὴ
<quint. smyrn. 6.638> ταρφέα παλλομένη πτερόεν πελέμιξε βέλεμνον.
<quint. smyrn. 6.639> ἄλλον δ' ἰὸν ἀφῆκεν ἐπὶ θρασὺν ̓Ηετίωνα
<quint. smyrn. 6.640> ἐσσυμένως: τοῦ δ' αἶψα διὰ γναθμοῖο πέρησε
<quint. smyrn. 6.641> χαλκός: ὁ δ' ἐστονάχησε: μίγη δέ οἱ αἵματι δάκρυ.
<quint. smyrn. 6.642> ἄλλος δ' ἄλλον ἔπεφνε: πολὺς δ' ἐστείνετο χῶρος
<quint. smyrn. 6.643> ̓Αργείων ἰληδὸν ἐπ' ἀλλήλοισι πεσόντων.
<quint. smyrn. 6.644> καί νύ κε δὴ τότε Τρῶες ἐνέπρησαν πυρὶ νῆας,
<quint. smyrn. 6.645> εἰ μὴ νὺξ ἐπόρουσε βαθύσκιον ἠέρ' ἄγουσα.
<quint. smyrn. 6.646> χάσσατο δ' Εὐρύπυλος, σὺν δ' ἄλλοι Τρώιοι υἷες
<quint. smyrn. 6.647> νηῶν βαιὸν ἄπωθε ποτὶ προχοὰς Σιμόεντος
<quint. smyrn. 6.648> ᾗχί περ αὖλιν ἔθεντο γεγηθοτες. οἱ δ' ἐνὶ νηυσὶν
<quint. smyrn. 6.649> ̓Αργεῖοι γοάασκον ἐπὶ ψαμάθοισι πεσόντες
<quint. smyrn. 6.650> πολλὰ μάλ' ἀχνύμενοι κταμένων ὕπερ, οὕνεκ' ἄρ' αὐτῶν
<quint. smyrn. 6.651> πολλοὺς ἐν κονίῃσι μέλας ἐκιχήσατο πότμος.