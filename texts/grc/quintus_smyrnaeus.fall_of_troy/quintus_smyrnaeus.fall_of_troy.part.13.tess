<quint. smyrn. 13.1> οἱ δ' ἄρ' ἀνὰ πτολίεθρον ἐδόρπεον: ἐν δ' ἄρα τοῖσιν
<quint. smyrn. 13.2> αὐλοὶ ὁμῶς σύριγξι μέγ' ἤπυον: ἀμφὶ δὲ πάντῃ
<quint. smyrn. 13.3> μολπὴ ἐπ' ὀρχηθμοῖσι καὶ ἄκριτος ἔσκεν ἀϋτὴ
<quint. smyrn. 13.4> δαινυμένων, οἵη τε πέλει παρὰ δαιτὶ καὶ οἴνῳ.
<quint. smyrn. 13.5> ὧδε δέ τις χείρεσσι λαβὼν ἔμπλειον ἄλεισον
<quint. smyrn. 13.6> πῖνεν ἀκηδέστως: βαρύθοντο δέ οἱ φρένες ἔνδον
<quint. smyrn. 13.7> ἀμφὶ δ' ἄρ' ὀφθαλμοὶ στρεφεδίνεον: ἄλλο δ' ἐπ' ἄλλῳ
<quint. smyrn. 13.8> ἐκ στόματος προΐεσκεν ἔπος κεκολουμένα βάζων:
<quint. smyrn. 13.9> καί ῥά οἱ ἐν μεγάρῳ κειμήλια καὶ δόμος αὐτὸς
<quint. smyrn. 13.10> φαίνετο κινυμένοισιν ἐοικότα: πάντα δ' ἐώλπει
<quint. smyrn. 13.11> ἀμφιπεριστρωφᾶσθαι ἀνὰ πτόλιν: ὄσσε δ' ἄρ' ἀχλὺς
<quint. smyrn. 13.12> ἄμφεχεν: ἀκρήτῳ γὰρ ἀμαλδύνονται ὀπωπαὶ
<quint. smyrn. 13.13> καὶ νόος αἰζηῶν, ὁπότ' ἐς φρένα χανδὸν ἵκηται:
<quint. smyrn. 13.14> καί ῥα καρηβαρέων τοῖον ποτὶ μῦθον ἔειπεν:
<quint. smyrn. 13.15> “ἦ ῥ' ἅλιον Δαναοὶ πουλὺν στρατὸν ἐνθάδ' ἄγειραν,
<quint. smyrn. 13.16> σχέτλιοι, οὐδ' ἐτέλεσσαν ὅσα φρεσὶ μηχανόωντο,
<quint. smyrn. 13.17> ἀλλ' αὕτως ἀπόρουσαν ἀπ' ἄστεος ἡμετέροιο
<quint. smyrn. 13.18> νηπιάχοις παίδεσσιν ἐοικότες ἠὲ γυναιξίν.”
<quint. smyrn. 13.19> ὣς ἄρ' ἔφη Τρώων τις ἐεργόμενος φρένας οἴνῳ,
<quint. smyrn. 13.20> νήπιος: οὐδ' ἄρ' ἐφράσσατ' ἐπὶ προθύροισιν ὄλεθρον.
<quint. smyrn. 13.21> εὖτε γὰρ ὕπνος ἔρυκεν ἀνὰ πτόλιν ἄλλοθεν ἄλλον
<quint. smyrn. 13.22> οἴνῳ ἀναπλήθοντας ἀπειρεσίῳ καὶ ἐδωδῇ,
<quint. smyrn. 13.23> δὴ τότ' ἄρ' αἰθαλόεντα Σίνων ἀνὰ πυρσὸν ἄειρε
<quint. smyrn. 13.24> δεικνὺς ̓Αργείοισι πυρὸς σέλας. ἀμφὶ δέ οἱ κῆρ
<quint. smyrn. 13.25> ἄσπετα πορφύρεσκε κατὰ φρένα, μή μιν ἴδωνται
<quint. smyrn. 13.26> Τρῶες ἐϋσθενέες, τάχα δ' ἀμφαδὰ πάντα γένηται:
<quint. smyrn. 13.27> ἀλλ' οἱ μὲν λεχέεσι πανύστατον ὕπνον ἴαυον
<quint. smyrn. 13.28> πολλῷ ὑπ' ἀκρήτῳ βεβαρηότες: οἱ δ' ἐσιδόντες
<quint. smyrn. 13.29> ἐκ Τενέδου νήεσσιν ἐπὶ πλόον ἐντύνοντο.
<quint. smyrn. 13.30> αὐτὸς δ' ἄγχ' ἵπποιο Σίνων κίεν: ἦκα δ' ἄϋσεν,
<quint. smyrn. 13.31> ἦκα μάκ', ὡς μήπου τις ἐνὶ Τρώεσσι πύθηται,
<quint. smyrn. 13.32> ἀλλ' οἶοι Δαναῶν ἡγήτορες, ὧν ἀπὸ νόσφιν
<quint. smyrn. 13.33> ὕπνος ἄδην πεπότητο λιλαιομένων πονέεσθαι.
<quint. smyrn. 13.34> οἵ ῥά οἱ ἔνδον ἐόντες ἐπέκλυον, ἐς δ' ̓Οδυσῆα
<quint. smyrn. 13.35> πάντες ἐπ' οὔατ' ἔνευσαν: ὁ δέ σφεας ὀτρύνεσκεν
<quint. smyrn. 13.36> ἦκα καὶ ἀτρεμέως ἐκβήμεναι: οἱ δ' ἐπίθοντο
<quint. smyrn. 13.37> ἐς μόθον ὀτρύνοντι, καὶ ἐξ ἵπποιο χαμᾶζε
<quint. smyrn. 13.38> ὥρμαινον προνέεσθαι: ὁ δ' ἰδρείῃσιν ἔρυκε
<quint. smyrn. 13.39> πάντας ἅμ' ἐσσυμένους: αὐτὸς δ' ἄρα χερσὶ θοῇσιν
<quint. smyrn. 13.40> ἵππου δουρατέοιο μάλ' ἀτρέμας ἔνθα καὶ ἔνθα
<quint. smyrn. 13.41> πλευρὰ διεξώϊξεν ἐϋμμελίῃ, ὑπ' ̓Επειῷ.
<quint. smyrn. 13.42> βαιὸν δ' ἐξανέδυ σανίδων ὕπερ, ἀμφὶ δὲ πάντῃ
<quint. smyrn. 13.43> Τρῶας παπταίνεσκεν, ἐγρηγορότ' εἴπου ἴδοιτο:
<quint. smyrn. 13.44> ὡς δ' ὅταν ἀργαλέῳ λιμῷ βεβολημένος ἦτορ
<quint. smyrn. 13.45> ἐξ ὀρέων ἔλθῃσι λύκος χατέων μάλ' ἐδωδῆς
<quint. smyrn. 13.46> ποίμνης πρὸς σταθμὸν εὐρὺν, ἀλευόμενος δ' ἄρα φῶτας
<quint. smyrn. 13.47> καὶ κύνας, οἵ ῥά τε μῆλα φυλασσέμεναι μεμάασι,
<quint. smyrn. 13.48> βαίνῃ ποσσὶν ἕκηλος ὑπὲρ ποιμνήιον ἕρκος:
<quint. smyrn. 13.49> ὣς ̓Οδυσεὺς ἵπποιο κατήιεν: ἀμφὶ δ' ἄρ' αὐτῷ
<quint. smyrn. 13.50> ὄβριμοι ἄλλοι ἕποντο Πανελλήνων βασιλῆες
<quint. smyrn. 13.51> νισσόμενοι κλίμαξι κατὰ στίχας, ἅσ1 περ ̓Επειὸς
<quint. smyrn. 13.52> τεῦξεν ἀριστήεσσιν ἐϋσθενέεσσι κέλευθα
<quint. smyrn. 13.53> ἵππον ἐσερχομένοισι καὶ ἐξ ἵπποιο κιοῦσιν.
<quint. smyrn. 13.54> οἵ ῥα τότ' ἀμφ' αὐτῇσι κατήιον ἄλλοθεν ἄλλοι,
<quint. smyrn. 13.55> θαρσαλέοις σφήκεσσιν ἐοικότες, οὕδ τε κλονήσῃ
<quint. smyrn. 13.56> δρυτόμος, οἱ δ' ἅμα πάντες ὀρινόμενοι περὶ θυμῷ
<quint. smyrn. 13.57> ὄζου ὑπεκπροχέονται, ὅτε κτύπον εἰσαΐουσιν:
<quint. smyrn. 13.58> ὣς οἵ ἐξ ἵπποιο μεμαότες ἐξεχέοντο
<quint. smyrn. 13.59> ἐς Τρώων πτολίεθρον ἐΰκτιτον: ἐν δ' ἄρα τοῖσι
<quint. smyrn. 13.60> πάλλετ' ἐνὶ στέρνοισι κέαρ τάχα δ' οἱ μὲν ἔναιρον δυσμενέας
<quint. smyrn. 13.61> τοὶ δ' ἔτ' ἔρεσσον ἔσω ἁλός: αἱ δ' ἐφέροντο
<quint. smyrn. 13.62> νῆες ὑπὲρ μέγα χεῦμα χεῦμα: Θέτις δ' ἴθυνε κέλευθα
<quint. smyrn. 13.63> οὖρον ἐπιπροϊεῖσα: νόος δ' ἄρ' ἰαίνετ' ̓Αχαιῶν:
<quint. smyrn. 13.64> καρπαλίμως δ' ἐλθόντες ἐπ' ᾐόνας ̔Ελλησπόντου,
<quint. smyrn. 13.65> ἔνθ' αὖθις στήσαντο νέας, σὺν δ' ἄρμενα πάντα
<quint. smyrn. 13.66> εἷλον ἐπισταμένως, ὅσα νήεσιν αἰὲν ἕπονται.
<quint. smyrn. 13.67> αὐτοὶ δ' αἶψ' ἐκβάντες ἐς ̓́Ιλιον ἐσσεύοντο
<quint. smyrn. 13.68> ἄβρομοι, ἠΰτε μῆλα ποτὶ σταθμὸν ἀΐσσοντα
<quint. smyrn. 13.69> ἐκ νομοῦ ὑλήεντος ὀπωρινὴν ὑπὸ νύκτα:
<quint. smyrn. 13.70> ὣς οἵ γ' αὐίαχοι Τρώων ποτὶ ἄστυ νέοντο
<quint. smyrn. 13.71> πάντες ἀριστήεσσιν ἀρηγέμεναι μεμαῶτες.
<quint. smyrn. 13.72> οἱ δ', ὡς σμερδνὰ λύκοὶ λιμῷ περιπαιφάσσοντες
<quint. smyrn. 13.73> σταθμῷ ἐπιβρίσωσι κατ' οὔρεα μακρὰ καὶ ὕλην
<quint. smyrn. 13.74> εὕδοντος μογεροῦ σημάντορος, ἄλλα δ' ἐπ' ἄλλοις
<quint. smyrn. 13.75> δάμνανθ' ἕρκεος ἐντὸς ὑπὸ κνέφας, ἀμφὶ δὲ πάντῃ
<quint. smyrn. 13.76> αἵματι καὶ νεκύεσσιν, ὀρώρει δ' αἰνὸς ὄλεθρος,
<quint. smyrn. 13.77> καίπερ ἔτι πλεόνων Δαναῶν ἔκτοσθεν ἐόντων:
<quint. smyrn. 13.78> ἀλλ' ὅτε δὴ μάλα πάντες ἔβαν ποτὶ τείχεα Τροίης,
<quint. smyrn. 13.79> δὴ τότε μαιμώωντες ἀνηλεγέως ἐσέχυντο
<quint. smyrn. 13.80> ἐς Πριάμοιο πόληα μένος πνείοντες ̓́Αρηος.
<quint. smyrn. 13.81> πᾶν δ' εὗρον πτολίεθρον ἐνίπλειον πολέμοιο
<quint. smyrn. 13.82> καὶ νεκύων: πάντῃ δὲ πυρὶ στονόεντα μέλαθρα
<quint. smyrn. 13.83> καιόμεν' ἀργαλέως: μέγα δὲ φρεσὶν ἰαίνοντο.
<quint. smyrn. 13.84> ἐν δὲ καὶ αὐτοὶ Τρωσὶ κακὰ φρονέοντες ὄρουσαν:
<quint. smyrn. 13.85> μαίνετο δ' ἐν μέσσοισιν ̓́Αρης στονόεσσα τ' ̓Ενυώ:
<quint. smyrn. 13.86> πάντῃ δ' αἷμα κελαινὸν ὑπέρρεε, δεύετο δὲ χθὼν
<quint. smyrn. 13.87> Τρώων τ' ὀλλυμένων ἠδ' ἀλλοδαπῶν ἐπικούρων.
<quint. smyrn. 13.88> τῶν οἱ μὲν θανάτῳ δεδμημένοι ὀκρυόεντι
<quint. smyrn. 13.89> κεῖντο κατὰ πτολίεθρον ἐν αἵματι: τοὶ δ' ἐφύπερθε
<quint. smyrn. 13.90> πῖπτον ἀποπνείοντες ἑὸν μένος: οἱ δ' ἄρα χερσὶ
<quint. smyrn. 13.91> δράγδην ἔγκατ' ἔχοντες ὀϊζυρῶς ἀλάληντο
<quint. smyrn. 13.92> ἀμφὶ δόμους: ἄλλοι δὲ ποδῶν ἑκάτερθε κοπέντων
<quint. smyrn. 13.93> ἀμφὶ νεκροὺς εἵρπυζον ἀάσπετα κωκύοντες:
<quint. smyrn. 13.94> πολλῶν δ' ἐν κονίῃσι μαχέσσασθαι μεμαώτων
<quint. smyrn. 13.95> χεῖρες ἀπηράχθησαν ὁμῶς κεφαλῇσι καὶ αὐτῇς:
<quint. smyrn. 13.96> φευγόντων δ' ἑτέρων μελίαι διὰ νῶτα πέρησαν
<quint. smyrn. 13.97> ἄντικρυς ἐς μαζούς, τῶν δ' ἰξύας ἄχρις ἱκέσθαι
<quint. smyrn. 13.98> αἰδοίων ἐφύπερθε διαμπερές, ᾗχι μάλιστα
<quint. smyrn. 13.99> ̓́Αρεος ἀκαμάτοιο πέλει πολυώδυνος αἰχμή.
<quint. smyrn. 13.100> πάντῃ δ' ἀμφὶ πόληα κυνῶν ἀλεγεινὸς ὀρώρει
<quint. smyrn. 13.101> ὠρυθμός: στοναχὴ δὲ δαϊκταμένων αἰζηῶν
<quint. smyrn. 13.102> ἔπλετο λευγαλέη: περὶ δ' ἴαχε πάντα μέλαθρα
<quint. smyrn. 13.103> ἄσπετον: οἰμωγὴ δὲ πέλε στονόεσσα γυναικῶν
<quint. smyrn. 13.104> εἰδομένων γεράνοισιν, ὅτ' αἰετὸν ἀθρήσωσιν
<quint. smyrn. 13.105> ὑψόθεν ἀΐσσοντα δι' αἰθέρος, οὐδ' ἄρα τῇσι
<quint. smyrn. 13.106> θαρσαλέον στέρνοισι πέλει μένος, ἀλλά ἑ μοῦνον
<quint. smyrn. 13.107> μακρὸν ἀνατρύζουσι φοβεύμεναι ἱερὸν ὄρνιν:
<quint. smyrn. 13.108> ὣς ἄρα Τρωιάδες μέγα κώκυον ἄλλοθεν ἄλλαι,
<quint. smyrn. 13.109> αἱ μὲν ἀνεγρόμεναι λέχεων ἄπο, ταὶ δ' ἐπὶ γαῖαν
<quint. smyrn. 13.110> θρῴσκουσαι: τῇς δ' οὔτι μίτρης ἔτι μέμβλετο λυγρῇς,
<quint. smyrn. 13.111> ἀλλ' αὕτως ἀλάληντο περὶ μελέεσσι χιτῶνα
<quint. smyrn. 13.112> μοῦνον ἐφεσσάμεναι: ταὶ δ' οὐ φθάσαν οὔτε καλύπτρην
<quint. smyrn. 13.113> οὔτε βαθὺν μελέεσσιν ἑλεῖν πέπλον, ἀλλ' ἐπιόντας
<quint. smyrn. 13.114> δυσμενέας τρομέουσαι ἀμηχανίῃ πεπέδηντο
<quint. smyrn. 13.115> παλλόμεναι κραδίην, μοῦνον δ' ἄρα χερσὶ θοῇσιν
<quint. smyrn. 13.116> αἰδῶ ἀπεκρύψαντο δυσάμμοροι: αἱ δ' ἀλεγεινῶς
<quint. smyrn. 13.117> ἐκ κεφαλῆς τίλλοντο κόμην καὶ στήθεα χερσὶ
<quint. smyrn. 13.118> θεινόμεναι γοάασκον ἄδην: ἕτεραι δὲ κυδοιμὸν
<quint. smyrn. 13.119> δυσμενέων ἔτλησαν ἐναντίον, ἐκ δ' ἐλάθοντο
<quint. smyrn. 13.120> δείματος, ὀλλυμένοισιν ἀρηγέμεναι μεμαυῖαι
<quint. smyrn. 13.121> ἀνδράσιν ἢ τεκέεσσιν, ἐπεὶ μέγα θάρσος ἀνάγκη
<quint. smyrn. 13.122> ὤπασεν. οἰμωγὴ δ' ἀταλάφρονας ἔκβαλεν ὕπνου
<quint. smyrn. 13.123> νηπιάχους, τῶν οὔπω ἐπίστατο κήδεα θυμός:
<quint. smyrn. 13.124> ἄλλοι δ' ἀμφ' ἄλλοισιν ἀπέπνεον: οἱ δ' ἐπέχυντο
<quint. smyrn. 13.125> πότμον ὁμῶς ὁρόωντες ὀνείρασιν: ἀμφὶ δὲ λυγραὶ
<quint. smyrn. 13.126> κῆρες ὀϊζυρῶς ἐπεγήθεον ἀλλυμένοισιν.
<quint. smyrn. 13.127> οἱ δ' ὡς ἀφνειοῖο σύες κατὰ δώματ' ἄνακτος
<quint. smyrn. 13.128> εἰλαπίνην λαοῖσιν ἀπείριτον ἐντύνοντος
<quint. smyrn. 13.129> μυρίοι ἐκτείνοντο: λυγρῷ δ' ἀνεμίσγετο λύθρῳ
<quint. smyrn. 13.130> οἶνος ἔτ' ἐν κρητῆρσι λελειμμένος: οὐδέ τις ἦεν,
<quint. smyrn. 13.131> ὅς κεν ἄνευθε φόνοιο φέρε στονόεντα σίδηρον,
<quint. smyrn. 13.132> οὐδ' εἴ τις μαλ' ἄναλκις ἔην: ὀλέκοντο δὲ Τρῶες.
<quint. smyrn. 13.133> ὡς δ' ὑπὸ θώεσι μῆλα δαΐζεται ἠὲ λύκοισι
<quint. smyrn. 13.134> καύματος ἐσσυμένοιο δυσαέος ἤματι μέσσῳ
<quint. smyrn. 13.135> ποιμένος οὐ παρεόντος, ὅτε σκιερῷ ἐνὶ χώρῳ
<quint. smyrn. 13.136> ἰλαδὸν ἀλλήλοισιν ὁμῶς συναρηρότα πάντα
<quint. smyrn. 13.137> μίμνωσιν, κείνοιο γλάγος ποτὶ σῶμα φέροντος,
<quint. smyrn. 13.138> νηδύα πλησάμενοι πολυχανδέα πάντ' ἐπιόντες
<quint. smyrn. 13.139> αἷμα μέλαν πίνουσιν, ἅπαν δ' ὀλέκουσι μένοντες
<quint. smyrn. 13.140> πῶϋ, κακὴν δ' ἄρα δαῖτα λυγρῷ τεύχουσι νομῆι:
<quint. smyrn. 13.141> ὣς Δαναοὶ Πριάμοιο κατὰ πτόλιν ἄλλον ἐπ' ἄλλῳ
<quint. smyrn. 13.142> κτεῖνον ἐπεσσύμενοι πυμάτην ἀνὰ δηϊοτῆτα:
<quint. smyrn. 13.143> οὐδ' ἄρ' ἔην Τρώων τις ἀνούτατος, ἀλλ' ἅμα πάντων
<quint. smyrn. 13.144> γναμπτὰ μέλη πεπάλακτο μελαινόμεν' αἵματι πολλῷ.
<quint. smyrn. 13.145> οὐδὲ μὲν ̓Αργείοισιν ἀνούτατος ἔπλετο δῆρις,
<quint. smyrn. 13.146> ἀλλ' οἱ μὲν δεπάεσσι τετυμμένοι, οἱ δὲ τραπέζαις,
<quint. smyrn. 13.147> οἱ δ' ἔτι καιομένοισιν ἐπ' ἐσχαρεῶνι τυπέντες
<quint. smyrn. 13.148> δαλοῖς, οἱ δ' ὀβελοῖσι πεπαρμένοι ἐκπνείεσκον,
<quint. smyrn. 13.149> οἷς ἔτι που καὶ σπλάγχνα συῶν περὶ θερμὰ λέλειπτο
<quint. smyrn. 13.150> ̔Ηφαίστου μαλεροῖο περιζείοντος ἀϋτμῇ:
<quint. smyrn. 13.151> ἄλλοι δ' αὖ πελέκεσσι καὶ ἀξίνῃσι θοῇσιν
<quint. smyrn. 13.152> ἤσπαιρον δμηθέντες ἐν αἵματι: τῶν δ' ἀπὸ χειρῶν
<quint. smyrn. 13.153> δάκτυλοι ἐτμήθησαν, ἐπὶ ξίφος εὖτε βάλοντο
<quint. smyrn. 13.154> χεῖρας ἐελδόμενοι στυγερὰς ἀπὸ Κῆρας ἀμύνειν:
<quint. smyrn. 13.155> καί πού τις βρεχμόν τε καὶ ἐγκέφαλον συνέχευε
<quint. smyrn. 13.156> λᾶα βαλὼν ἑτάροιο κατὰ μόθον: οἱ δ' ἅτε θῆρες
<quint. smyrn. 13.157> οὐτάμενοι σταθμοῖς ἔνι ποιμένος ἀγραύλοιο
<quint. smyrn. 13.158> ἀργαλέως μαίνοντο διεγρομένοιο χόλοιο
<quint. smyrn. 13.159> νύχθ' ὑπὸ λευγαλέην: μέγα δ' ἰσχανόωντες ̓́Αρηος
<quint. smyrn. 13.160> ἀμφὶ δόμους Πριάμοιο κυδοίμεον ἄλλοθεν ἄλλον
<quint. smyrn. 13.161> σεύοντες, πολλοὶ δὲ καὶ ἐγχείῃσι δάμησαν
<quint. smyrn. 13.162> ̓Αργείων: Τρῶες γὰρ ὅσοι φθάσαν ἐν μεγάροισιν
<quint. smyrn. 13.163> ἢ ξίφος ἢ δόρυ μακρὸν ἑῇς ἀνὰ χερσὶν ἀεῖραι,
<quint. smyrn. 13.164> δυσμενέας δάμναντο καὶ ὡς βεβαρηότες οἴνῳ.
<quint. smyrn. 13.165> αἴγλη δ' ἄσπετος ὦρτο δι' ἄστεος, οὕνεκ' ̓Αχαιῶν
<quint. smyrn. 13.166> πολλοὶ ἔχον χείρεσσι πυρὸς σέλας, ὄφρ' ἀνὰ δῆριν
<quint. smyrn. 13.167> δυσμενέας τε φίλους τε μάλ' ἀτρεκέως ὁρόωσι.
<quint. smyrn. 13.168> καὶ τότε Τυδέος υἱὸς ἀνὰ μόθον ἀντιόωντα
<quint. smyrn. 13.169> αἰχμητῆρα Κόροιβον ἀγανοῦ Μύγδονος υἷα
<quint. smyrn. 13.170> ἐγχείῃ κοίλοιο διὰ στομάχοιο πέρησεν,
<quint. smyrn. 13.171> ᾗχι θοαὶ πόσιός τε καὶ εἴδατός εἰσι κέλευθοι.
<quint. smyrn. 13.172> καὶ τὸν μὲν περὶ δουρὶ μέλας ἐκιχήσατο πότμος:
<quint. smyrn. 13.173> κάππεσε δ' ἐς μέλαν αἷμα καὶ ἄλλων ἔθνεα νεκρῶν,
<quint. smyrn. 13.174> νήπιος, οὐδ' ἀπόνητο γάμων, ὧν οὕνεχ' ἵκανε
<quint. smyrn. 13.175> χθιζὸς ὑπὸ Πριάμοιο πόλιν καὶ ὑπέσχετ' ̓Αχαιοὺς
<quint. smyrn. 13.176> ̓Ιλίου ἂψ ὦσαι: τῷ δ' οὐ θεὸς ἐξετέλεσσεν
<quint. smyrn. 13.177> ἐλπωρήν: κῆρες γὰρ ἐπιπροέηκαν ὄλεθρον.
<quint. smyrn. 13.178> σὐν δέ οἱ Εὐρυδάμαντα κατέκτανεν ἀντιόωντα
<quint. smyrn. 13.179> γαμβρὸν ἐϋμμελίην ̓Αντήνορος, ὅς ῥα μάλιστα
<quint. smyrn. 13.180> θυμὸν ἐνὶ Τρώεσσι σαοφροσύνῃσι κέκαστο.
<quint. smyrn. 13.181> ἔνθα καὶ ̓Ιλιονῆι συνήντετο δημογέροντι,
<quint. smyrn. 13.182> καί οἱ ἔπι ξίφος αἰνὸν ἐρύσσατο: τοῦ δ' ἄρα πάγχυ
<quint. smyrn. 13.183> γηραλέου κλάσθησαν ἄδην ἐπὶ σώματι γυῖα:
<quint. smyrn. 13.184> καί ῥα περιτρομέων ἅμα χείρεσιν ἀμφοτέρῃσι
<quint. smyrn. 13.185> τῇ μὲν ἄορ συνέδραξε θοόν, τῇ δ' ἥψατο γούνων
<quint. smyrn. 13.186> ἀνδροφόνου ἥρωος: ὁ δ' ἐς μόθον ἐσσύμενός περ
<quint. smyrn. 13.187> ἢ χόλου ἀμβολίῃ, ἢ καὶ θεοῦ ὀτρύνοντος,
<quint. smyrn. 13.188> βαιὸν ἀπέσχε γέροντος ἑὸν ξίφος, ὄφρα τι εἴπῃ
<quint. smyrn. 13.189> λισσόμενος θοὸν ἄνδρα καὶ ὄβριμον: ὃς δ' ἀλεγεινὸν
<quint. smyrn. 13.190> ἴαχεν ἐσσυμένως: στυγερὸν δέ μιν ἄμφεχε δεῖμα:
<quint. smyrn. 13.191> “γουνοῦμαί ς', ὅτις ἐσσὶ πολυσθενέων ̓Αργείων,
<quint. smyrn. 13.192> αἴδεσαι ἀμφιπεσόντος ἐμὰς χέρας, ἀργαλέου τε
<quint. smyrn. 13.193> λῆγε χόλου: καὶ γάρ ῥα πέλει μακρὸν ἀνέρι κῦδος
<quint. smyrn. 13.194> ἄνδρα νέον κτείναντι καὶ ὄβριμον: ἢν δὲ γέροντα
<quint. smyrn. 13.195> κτείνῃς, οὔ νύ τοι αἶνος ἐφέψεται εἵνεκεν ἀλκῆς:
<quint. smyrn. 13.196> τοὔνεκ' ἐμεῦ ἄπο νόσφιν ἐς αἰζηοὺς τρέπε χεῖρας
<quint. smyrn. 13.197> ἐλπόμενός ποτε γῆρας ὁμοίιον εἰσαφικέσθαι.”
<quint. smyrn. 13.198> ὣς φάμενον προσέειπε κραταιοῦ Τυδέος υἱός:
<quint. smyrn. 13.199> “ὦ γέρον, ἔλπομ' ἔγωγ' ἐσθλόν ποτὶ γῆρας ἱκέσθαι:
<quint. smyrn. 13.200> ἀλλά μοι ἕως ἔτι κάρτος ἀέξεται, οὔτιν' ἐάσω
<quint. smyrn. 13.201> ἐχθρὸν ἐμῆς κεφαλῆς, ἀλλ' ̓́Αϊδι πάντας ἰάψω,
<quint. smyrn. 13.202> οὕνεκ' ἄρ' ἐσθλὸς ἀνὴρ ὃς δήϊον ἄνδρ' ἀπαμύνει.”
<quint. smyrn. 13.203> ὣς εἰπὼν λαιμοῖο διήλασε λοίγιον ἆορ
<quint. smyrn. 13.204> δεινὸς ἀνήρ: ἴθυνε δ' ὅπῃ θνητοῖς ἐπὶ πότμον
<quint. smyrn. 13.205> ψυχῆς εἰσι τάχιστα καὶ αἵματος αἰνὰ κέλευθα:
<quint. smyrn. 13.206> καὶ τὸν μὲν μόρος αἰνὸς ὑπέκλασε δῃωθέντα
<quint. smyrn. 13.207> Τυδείδαο χέρεσσιν. ὁ δ' εἰσέτι Τρῶας ἐναίρων
<quint. smyrn. 13.208> ἔσσυτ' ἀνὰ πτολίεθρον ἐῷ μέτα κάρτεϊ θύων:
<quint. smyrn. 13.209> δάμνατο δ' ἠῢν ̓́Αβαντα: βάλεν δ' ὑπὸ δούρατι μακρῷ
<quint. smyrn. 13.210> υἷα Περιμνήστοιο περικλυτὸν Εὐρυκόωντα.
<quint. smyrn. 13.211> Αἴας δ' ̓Αμφιμέδοντα, Δαμαστορίδην δ' ̓Αγαμέμνων,
<quint. smyrn. 13.212> ̓Ιδομενεῦς δὲ Μίμαντα, Μέγης δ' ἕλε Δηιοπίτην.
<quint. smyrn. 13.213> υἱὸς δ' αὖτ' ̓Αχιλῆος ἀμαιμακέτῳ ὑπὸ δουρὶ
<quint. smyrn. 13.214> Πάμμονα δῖον ὄλεσσε, βάλεν δ' ἐπιόντα Πολίτην,
<quint. smyrn. 13.215> ἀντίφονόν τ' ἐπὶ τοῖσι κατέκτανε, τοὺς ἅμα πάντας
<quint. smyrn. 13.216> υἱῆας Πριάμοιο: καὶ ἀντιόωντ' ἀνὰ δῆριν
<quint. smyrn. 13.217> δάμνατ' ̓Αγήνορα δῖον: ἐπ' ἄλλῳ δ' ἄλλον ἔπεφνεν
<quint. smyrn. 13.218> ἡρώων: πάντῃ δὲ μέλας ἀνεφαίνετ' ὄλεθρος
<quint. smyrn. 13.219> ὀλλυμένων: ὁ δὲ πατρός ἑοῦ καταειμένος ἀλκὴν
<quint. smyrn. 13.220> μαιμώων ἐδάϊζεν ὅσους κίχεν. ἐν δὲ καὶ αὐτῷ
<quint. smyrn. 13.221> δυσμενέων βασιλῆι κακὰ φρονέων ἐνέκυρσεν
<quint. smyrn. 13.222> ἑρκείου ποτὶ βωμόν: ὁ δ' ὡς ἴδεν υἷ̓ ̓Αχιλῆος,
<quint. smyrn. 13.223> ἔγνω ἄφαρ τὸν ἐόντα καὶ οὐ τρέσεν, οὕνεκ' ἄρ' αὐτὸς
<quint. smyrn. 13.224> θυμὸν ἐέλδετο παισὶν ἐπὶ σφετέροισιν ὀλέσσαι:
<quint. smyrn. 13.225> τοὔνεκά μιν προσέειπε λιλαιόμενος θανέεσθαι:
<quint. smyrn. 13.226> “ὦ τέκος ὀβριμόθυμον ἐϋπτολέμου ̓Αχιλῆος,
<quint. smyrn. 13.227> κτεῖνον, μηδ' ἐλέαιρε δυσάμμορον: οὐ γὰρ ἔγωγε
<quint. smyrn. 13.228> τοῖα παθὼν καὶ τόσσα λιλαίομαι εἰσοράασθαι
<quint. smyrn. 13.229> ἠελίοιο φάος πανδερκέος, ἀλλά που ἤδη
<quint. smyrn. 13.230> φθεῖσθαι ὁμῶς τεκέεσσι καὶ ἐκλελαθέσθαι ἀνίης
<quint. smyrn. 13.231> λευγαλέης, ὁμάδου τε δυσηχέος. ὡς ὄφελόν με
<quint. smyrn. 13.232> σεῖο πατὴρ κατέπεφνε, πρὶν αἰθομένην ἐσιδέσθαι
<quint. smyrn. 13.233> ̓́Ιλιον, ὁππότ' ἄποινα περὶ κταμένοιο φέρεσκον
<quint. smyrn. 13.234> ̔́Εκτορος, ὅν μοι ἔπεφνε πατὴρ τεός: ἀλλὰ τὸ μέν που
<quint. smyrn. 13.235> κῆρες ἐπεκλώσαντο: σὺ δ' ἡμετέροιο φόνοιο
<quint. smyrn. 13.236> ἄασον ὄβριμον ἦτορ, ὅπως λελάθωμ' ὀδυνάων.”
<quint. smyrn. 13.237> ὣς φάμενον προσέειπεν ̓Αχιλλέος ὄβριμος υἱός:
<quint. smyrn. 13.238> “ὧ γέρον, ἐμμεμαῶτα καὶ ἐσσύμενόν περ ἀνώγεις:
<quint. smyrn. 13.239> οὐ γάρ ς' ἐχθρὸν ἐόντα μετὰ ζωοῖσιν ἐάσω:
<quint. smyrn. 13.240> οὐ γάρ τι ψυχῆς πέλει ἀνδράσι φίλτερον ἄλλο.”
<quint. smyrn. 13.241> ὣς εἰπὼν: ἀπέκοψε κάρην πολιοῖο γέροντος
<quint. smyrn. 13.242> ῥηιδίως, ὡς εἴ τις ἀπὸ στάχυν ἀμήσηται
<quint. smyrn. 13.243> ληίου ἀζαλέοιο θέρευς εὐθαλπέος ὥρῃ.
<quint. smyrn. 13.244> ἡ δὲ μέγα μύζουσα κυλίνδετο πολλὸν ἐπ' αἶαν
<quint. smyrn. 13.245> νόσφ' ἄλλων μελέων, ὁπόσοις ἐγκίνυται ἀνήρ:
<quint. smyrn. 13.246> κεῖτο δ' ἄρ' ἐς μέλαν αἷμα καὶ εἰς ἑτέρων φόνον ἀνδρῶν
<quint. smyrn. 13.247> ὄλβῳ καὶ γενεῇ καὶ ἀπειρεσίοις τεκέεσσιν:
<quint. smyrn. 13.248> οὐ γὰρ δὴν ἐπὶ κῦδος ἀέξεται ἀνθρώποτσιν,
<quint. smyrn. 13.249> ἀλλ' ἄρα που καὶ ὄνειδος ἐπέσσυται ἀπροτίοπτον:
<quint. smyrn. 13.250> καὶ τὸν μὲν πότμος εἶλε: κακῶν δ' ὅ γε λήσατο πάντων.
<quint. smyrn. 13.251> οἱ δὲ καὶ ̓Αστυάνακτα βάλου Δαναοὶ ταχύπωλοι
<quint. smyrn. 13.252> πύργου ἀφ' ὑψηλοῖο, φίλου δέ οἱ ἦτορ ὄλεσσαν
<quint. smyrn. 13.253> μητρὸς ἀφαρπάξαντες ἐν ἀγκοίνῃσιν ἐόντα
<quint. smyrn. 13.254> ἕστορι χωόμενοι, ἐπεὶ ἦ σφισι πῆμα κόρυσσε
<quint. smyrn. 13.255> ζωὸς ἐών: τῷ καί οἱ ἀπηχθήραντο γενέθλην,
<quint. smyrn. 13.256> καί οἱ παῖδ' ἐβάλοντο καθ' ἕρκεος αἰπεινοῖο,
<quint. smyrn. 13.257> νήπιον, οὔπω δῆριν ἐπιστάμενον πολέμοιο.
<quint. smyrn. 13.258> ἠΰτε πόρτιν ὄρεσφι λύκοι χατέοντες ἐδωδῆς
<quint. smyrn. 13.259> κρημνὸν ἐς ἠχήεντα κακοφραδίῃσι βάλωνται
<quint. smyrn. 13.260> μητρὸς ἀποτμήξαντες ἐϋγλαγέων ἀπὸ μαζῶν,
<quint. smyrn. 13.261> ἡ δὲ θέῃ γοόωσα φίλον τέκος ἔνθα καὶ ἔνθα
<quint. smyrn. 13.262> μακρὰ κινυρομένη, τῇ δ' ἐξόπιθεν κακόν ἄλλο
<quint. smyrn. 13.263> ἔλθῃ, ἐπεί ἑ λέοντες ἀναρπάξωσι καὶ αὐτήν:
<quint. smyrn. 13.264> ὣς τὴν ἀσχαλόωσαν ἄδην περὶ παιδὸς ἑοῖο
<quint. smyrn. 13.265> ἦγον δήϊοι ἄνδρες ἅμ' ἄλλῃς ληιάδεσσι
<quint. smyrn. 13.266> κούρην ̓Ηετίωνος ἀμύμονος αἰνὰ βοῶσαν.
<quint. smyrn. 13.267> ἡ δ' ἄρα παιδὸς ἑοῖο καὶ ἀνέρος ἠδὲ τοκῆος
<quint. smyrn. 13.268> μνησαμένη φόνον αἰνὸν ἐΰσφυρος ̓Ηετιώνη
<quint. smyrn. 13.269> ὥρμηνεν θανέεσθαι, ἐπεὶ βασιλεῦσιν ἄμεινον
<quint. smyrn. 13.270> τεθνάμεν ἐν πολέμῳ ἢ χείροσιν ἀμφιπολεύειν:
<quint. smyrn. 13.271> καί ῥ' ὀλοφυδνὸν ἄϋσε μέγ' ἀχνυμένη κέαρ ἔνδον:
<quint. smyrn. 13.272> “εἰ δ' ἄγε νῦν καὶ ἐμεῖο δέμας κατὰ τείχεος αἰνοῦ
<quint. smyrn. 13.273> ἢ κατὰ πετράων ἢ ἔσω πυρὸς αἶψα βάλεσθε,
<quint. smyrn. 13.274> ̓Αργεῖοι: μάλα γάρ μοι ἀάσπετα πήματ' ἔασι:
<quint. smyrn. 13.275> καὶ γάρ μευ πατέρ' ἐδθλὸν ἐνήρατο Πηλέος υἱὸς
<quint. smyrn. 13.276> Θήβῃ ἐνὶ ζαθέῃ, Τροίῃ δ' ἔνι φαίδιμον ἄνδρα,
<quint. smyrn. 13.277> ὅς μοι ἔην μάλα πάντα, τά τ' ἔλδετο θυμὸς ἐμεῖο:
<quint. smyrn. 13.278> καί μοι κάλλιπε τυτθὸν ἐνὶ μεγάροις ἔτι παῖδα,
<quint. smyrn. 13.279> ᾧ ἔτι κυδιάασκον ἀπείριτον, ᾧ ἔτι πολλὰ
<quint. smyrn. 13.280> ἐλπομένην ἀπάφησε κακὴ καὶ ἀτάσθαλος Αἶσα.
<quint. smyrn. 13.281> τῷ νύ μ' ἀκηχεμένην πολυτειρέος ἐκ βιότοιο
<quint. smyrn. 13.282> νοσφίσατ' ἐσσυμένως, μηδ' εἰς ἑὰ δώματ' ἄγεσθε
<quint. smyrn. 13.283> μίγδα δορυκτήτοισιν, ἐπεί νύ μοι οὐκέτι θυμῷ
<quint. smyrn. 13.284> εὔαδεν ἀνθρώποισι μετέμμεναι, οὕνεκα δαίμων
<quint. smyrn. 13.285> κηδεμονῆας ὄλεσσεν: ἄχος δέ με δέχνυται αἰνὸν
<quint. smyrn. 13.286> ἐκ Τρώων στυγεροῖσιν ἐπ' ἄλγεσιν οἰωθεῖσαν.”
<quint. smyrn. 13.287> ἦ ῥα λιλαιομένη χθόνα δύμεναι: οὐ γὰρ ἔοικε
<quint. smyrn. 13.288> ζωέμεναι κείνοισιν, ὅσων μέγα κῦδος ὄνειδος
<quint. smyrn. 13.289> ἀμφιχάνῃ: δεινὸν γὰρ ὑπόψιον ἔμμεναι ἄλλων.
<quint. smyrn. 13.290> οἱ δὲ βίῃ ἀέκουσαν ἄγον ποτὶ δούλιον ἦμαρ.
<quint. smyrn. 13.291> ἄλλοι δ' αὖτ' ἄλλοις ἐν δώμασι θυμὸν ἔλειπον
<quint. smyrn. 13.292> ἀνέρες: ἐν δ' ἄρα τοῖσι βοὴ πολύδακρυς ὀρώρει:
<quint. smyrn. 13.293> ἀλλ' οὐκ ἐν μεγάροις ̓Αντήνορος, οὕνεκ' ἄρ' αὐτοῦ
<quint. smyrn. 13.294> ̓Αργεῖοι μνήσαντο φιλοξενίης ἐρατεινῆς,
<quint. smyrn. 13.295> ὡς ξείνισσε πάροιθε κατὰ πτόλιν ἠδ' ἐσάωσεν
<quint. smyrn. 13.296> ἰσόθεον Μενέλαον ὁμῶς ̓Οδυσῆι μολόντα:
<quint. smyrn. 13.297> τῷ δ' ἐπίηρα φέροντες ̓Αχαιῶν φέρτατοι υἷες
<quint. smyrn. 13.298> αὐτὸν μὲν ζώοντα λίπον καὶ κτῆσιν ἔασαν
<quint. smyrn. 13.299> καὶ Θέμιν ἁζόμενοι πανδερκέα καὶ φίλον ἄνδρα.
<quint. smyrn. 13.300> καὶ τότε δὴ πάϊς ἐσθλὸς ἀμύμονος ̓Αγχίσαο
<quint. smyrn. 13.301> πολλὰ καμὼν περὶ ἄστυ θεηγενέος Πριάμοιο
<quint. smyrn. 13.302> δουρὶ καὶ ἠνορέῃ, πολλῶν δ' ἀπὸ θυμὸν ὀλέσσας,
<quint. smyrn. 13.303> ὡς ἴδε δυσμενέων ὑπὸ χείρεσι λευγαλέῃσιν
<quint. smyrn. 13.304> αἰθόμενον πτολίεθρον, ἀπολλυμένους θ' ἅμα λαοὺς
<quint. smyrn. 13.305> πανσυδίῃ, καὶ κτῆσιν ἀπείριτον. ἔκ τε μελάθρων
<quint. smyrn. 13.306> ἑλκομένας ἀλόχους ἅμα παίδεσιν, οὐκέτ' ἄρ' αὐτοῦ
<quint. smyrn. 13.307> ἐλπωρὴν ἔχε θυμὸς ἰδεῖν εὐτειχέα πάτρην,
<quint. smyrn. 13.308> ἀλλά οἱ ὁρμαίνεσκε νόος μέγα πῆμ' ὑπαλύξαι.
<quint. smyrn. 13.309> ὡς δ' ὅθ' ἁλὸς κατὰ βένθος ἀνὴρ οἰήϊα νωμῶν
<quint. smyrn. 13.310> νηὸς ἐπισταμένως ἄνεμον καὶ κῦμ' ἀλεείνων
<quint. smyrn. 13.311> πάντοθεν ἐσσύμενον στυγερῇ ὑπὸ χείματος ὥρῃ
<quint. smyrn. 13.312> χεῖρα κάμῃ καὶ θυμόν, ὑποβρυχίης δ' ἄρα νηὸς
<quint. smyrn. 13.313> ὀλλυμένης ἀπάνευθε λιπὼν οἰήϊα μοῦνα
<quint. smyrn. 13.314> τυτθόν ἐπὶ σκάφος εἶσι, μέλει δέ οἱ οὐκέτι νηὸς
<quint. smyrn. 13.315> φορτίδος: ὣς πάϊς ἐσθλὸς ἐΰφρονος ̓Αγχίσαο,
<quint. smyrn. 13.316> ἄστυ λιπὼν δηΐοισι καταιθόμενον πυρὶ πολλῷ,
<quint. smyrn. 13.317> υἱέα καὶ πατέρα σφὸν ἀναρπάξας φορέεσκε,
<quint. smyrn. 13.318> τὸν μέν ἐπὶ πλατὺν ὦμον ἐφεσσάμενος κρατερῇσι
<quint. smyrn. 13.319> χερσὶ πολυτλήτῳ ὑπὸ γήραϊ μοχθίζοντα,
<quint. smyrn. 13.320> τὸν δ' ἁπαλῆς ἅμα χειρὸς ἐπιψαύοντα πόδεσσι
<quint. smyrn. 13.321> γαίης: οὐλομένου τε φοβεύμενον ἔργα μόθοιο
<quint. smyrn. 13.322> ἐξῆγεν πολέμοιο δυσηχέος: ὃς δ' ὑπ' ἀνάγκης
<quint. smyrn. 13.323> ἐκρέματ' ἐμπεφυὼς ἀταλὸς πάϊς: ἀμφὶ δέ δάκρυ:
<quint. smyrn. 13.324> χεύατό οἱ ἁπαλῇσι παρηίσιν: αὐτὰρ ὁ νεκρῶν
<quint. smyrn. 13.325> σώμαθ' ὑπέρθορε πολλὰ θοοῖς ποσί, πολλὰ δ' ἐν ὄρφνῃ
<quint. smyrn. 13.326> οὐκ ἐθέλων στείβεσκε: Κύπρις δ' ὀδόν ἡγεμόνευεν
<quint. smyrn. 13.327> υἱωνὸν καὶ παῖδα καὶ ἀνέρα πήματος αἰνοῦ
<quint. smyrn. 13.328> πρόφρων ῥυομένη: τοῦ δ' ἐσσυμένου ὑπὸ ποσσὶ
<quint. smyrn. 13.329> πάντῃ πῦρ ὑπόεικε: περισχίζοντο δ' ἀϋτμαὶ
<quint. smyrn. 13.330> ̔Ηφαίστου μαλεροῖο: καὶ ἔγχεα καὶ βέλἐ ἀνδρῶν
<quint. smyrn. 13.331> πῖπτον ἐτώσια πάντα κατὰ χθονὸς, ὁππός' ̓Αχαιοὶ
<quint. smyrn. 13.332> κείνῳ ἐπέρριψαν πολέμῳ ἐνὶ δακρυόεντι
<quint. smyrn. 13.333> καὶ τότε δὴ Κάλχας μεγάλ' ἴαχε λαὸν ἐέργων:
<quint. smyrn. 13.334> “ἴσχεσθ' Αἰνείαο κατ' ἰφθίμοιο καρήνου
<quint. smyrn. 13.335> βάλλοντες στονόεντα βέλη καὶ λοίγια δοῦρα:
<quint. smyrn. 13.336> τὸν γὰρ θέσφατόν ἐστι θεῶν ἐρικυδέϊ βουλῇ
<quint. smyrn. 13.337> Θύμβριν ἐπ' εὐρυρέεθρον ἀπὸ Ξάνθοιο μολόντα
<quint. smyrn. 13.338> τευξέμεν ἱερὸν ἄστυ καὶ ἐσσομένοισιν ἀγητὸν
<quint. smyrn. 13.339> ἀνθρώποις, αὐτὸν δὲ πολυσπερέεσσι βροτοῖσι
<quint. smyrn. 13.340> κοιρανέειν: ἐκ τοῦ δὲ γένος μετόπισθεν ἀνάξειν
<quint. smyrn. 13.341> ἄχρις ἐπ' ἀντολίην τε καὶ ἀκαμάτου δύσιν ἠοῦς:
<quint. smyrn. 13.342> καὶ δ' αὐτῷ θέμις ἐστὶ μετέμμεναι ἀθανάτοισιν,
<quint. smyrn. 13.343> οὕνεκα δὴ πάϊς ἐστὶν ἐϋπολοκάμου ̓Αφροδίτης,
<quint. smyrn. 13.344> καὶ δ' ἄλλως τοῦδ' ἀνδρὸς ἑὰς ἀπεχώμεθα χεῖρας,
<quint. smyrn. 13.345> οὕνεκα καὶ χρυσοῖο καὶ ἄλλ' ὅσα οἱ κτέατ' ἐστίν,
<quint. smyrn. 13.346> ἄνδρ' ἃ σαοῖ φεύγοντα καὶ ἀλλοδαπὴν ἐπὶ γαῖαν,
<quint. smyrn. 13.347> τῶν πάντων προβέβουλεν ἑὸν πατέρ' ἠδὲ καὶ υἷα:
<quint. smyrn. 13.348> νὺξ δὲ μί' ἧμιν ἔφηνε καὶ υἱέα πατρὶ γέροντι
<quint. smyrn. 13.349> ἤπιον ἐκπάγλως καὶ ἀμεμφέα παιδὶ τοκῆα.”
<quint. smyrn. 13.350> ὣς φάτο: τοὶ δ' ἐπίθοντο καὶ ὡς θεὸν εἰσοράασκον
<quint. smyrn. 13.351> πάντες: ὁ δ' ἐσσυμένως ἐξ ἄστεος οἷο βεβήκει,
<quint. smyrn. 13.352> ᾗχί ἑ ποιπνύοντα πόδες φέρον: οἱ δ' ἔτι Τροίης
<quint. smyrn. 13.353> ̓Αργεῖοι πτολίεθρον ἐϋκτίμενον διέπερθον.
<quint. smyrn. 13.354> καὶ τότε δὴ Μενέλαος ὑπὸ ξίφεϊ στονόεντι
<quint. smyrn. 13.355> Δηίφοβον κατέπεφνε καρηβαρέοντα κιχήσας
<quint. smyrn. 13.356> ἀμφ' ̔Ελένης λεχέεσσι δυσάμμορον: ἡ δ' ὑπὸ φύζῃ
<quint. smyrn. 13.357> κεύθετ' ἐνὶ μεγάροισιν: ὁ δ' αἵματος ἐκχυμένοιο
<quint. smyrn. 13.358> γήθεεν ἀμφὶ φόνῳ: τοῖον δ' ἐπὶ μῦθον ἔειπεν:
<quint. smyrn. 13.359> “ὦ κύον, ὥς τοι ἔγωγε φόνον στονόεντ' ἐφέηκα
<quint. smyrn. 13.360> σήμερον: οὐδέ σε δῖα κιχήσεται ̓Ηριγένεια
<quint. smyrn. 13.361> ζωὸν ἔτ' ἐν Τρώεσσι, καὶ εἰ Διὸς εὔχεαι εἶναι
<quint. smyrn. 13.362> γαμβρὸς ἐρισμαράγοιο: μέλας δέ σε δέξατ' ὄλεθρος
<quint. smyrn. 13.363> ἡμετέρης ἀλόχοιο παρὰ μεγάροισι δαρέντα
<quint. smyrn. 13.364> ἀργαλέως: ὡς εἴθε καὶ οὐλομένοιο πάροιθε
<quint. smyrn. 13.365> θυμὸν ̓Αλεξάνδροιο κατὰ μόθον ἀντιόωντος
<quint. smyrn. 13.366> νοσφισάμην: καί κέν μοι ἐλαφρότερον πέλεν ἄλγος:
<quint. smyrn. 13.367> ἀλλ' ὁ μὲν ἤδη ἵκανεν ὑπὸ ζόφον ὀκρυόεντα
<quint. smyrn. 13.368> τίσας αἴσιμα πάντα: σὲ δ' οὐκ ἄρα μέλλεν ὀνήσειν
<quint. smyrn. 13.369> ἡμετέρη παράκοιτις, ἐπεὶ Θέμιν οὔποτ' ἀλιτροὶ
<quint. smyrn. 13.370> ἀνέρες ἐξαλέονται ἀκήρατον, οὕνεκ' ἄρ' αὐτοὺς
<quint. smyrn. 13.371> εἰσοράᾳ νυκτός τε καὶ ἤματος, ἀμφὶ δὲ πάντῃ
<quint. smyrn. 13.372> ἀνθρώπων ἐπὶ φῦλα διηερίη πεπότηται
<quint. smyrn. 13.373> τινυμένη σὺν Ζηνὶ κακῶν ἐπιίστορας ἔργων.”
<quint. smyrn. 13.374> ὣς εἰπὼν δηΐοισιν ἀνηλέα τεῦχεν ὄλεθρον:
<quint. smyrn. 13.375> μαίνετο γάρ οἱ θυμὸς ὑπὸ κραδίῃ μέγ' ἀέξων
<quint. smyrn. 13.376> ζηλήμων: καὶ πολλὰ περὶ φρεσὶ θαρσαλέῃσι
<quint. smyrn. 13.377> Τρωσὶ κακὰ φρονέεσκε, τὰ δὴ θεὸς ἐξετέλεσσε
<quint. smyrn. 13.378> πρέσβα Δίκη: κεῖνοι γὰρ ἀτάσθαλα πρῶτοι ἔρεξαν
<quint. smyrn. 13.379> ἀμφ' ̔Ελένης, πρῶτοι δὲ καὶ ὅρκια πημήναντο,
<quint. smyrn. 13.380> σχέτλιοι, ὁππότε κεῖνο διὲκ μέλαν αἷμα καὶ ἱρὰ
<quint. smyrn. 13.381> ἀθανάτων πατέοντο παραιβασίῃσι νόοιο:
<quint. smyrn. 13.382> τῷ καί σφιν μετόπισθεν ̓Εριννύες ἄλγεα τεῦχον:
<quint. smyrn. 13.383> τοὔνεκ' ἄρ' οἱ μὲν ὄλοντο πρὸ τείχεος, οἱ δ' ἀνὰ ἄστυ
<quint. smyrn. 13.384> τερπόμενοι παρὰ δαιτὶ καὶ ἠϋκόμοις ἀλόχοισιν.
<quint. smyrn. 13.385> ὀψὲ δὲ δὴ Μενέλαος ἐνὶ μυχάτοισι δόμοιο
<quint. smyrn. 13.386> εὗρεν ἑὴν παράκοιτιν ὑποτρομέουσαν ὁμοκλὴν
<quint. smyrn. 13.387> ἀνδρὸς κουριδίοιο θρασύφρονος, ὅς μιν ἀθρήσας
<quint. smyrn. 13.388> ὥρμηνε κτανέειν ζηλημοσύνῃσι νόοιο,
<quint. smyrn. 13.389> εἰ μή οἱ κατέρυξε βίην ἐρόεσς' ̓Αφροδίτη,
<quint. smyrn. 13.390> ἥ ῥά οἱ ἐκ χειρῶν ἔβαλε ξίφος, ἔσχε δ' ἐρωήν:
<quint. smyrn. 13.391> τοῦ γὰρ ζῆλον ἐρεμνὸν ἀπώσατο, καί οἱ ἔνερθεν
<quint. smyrn. 13.392> ἡδὺν ὑφ' ἵμερον ὦρσε κατὰ φρενὸς ἠδὲ ὄσσων.
<quint. smyrn. 13.393> τῷ δ' ἄρα θάμβος ἄελπτον ἐπήλυθεν: οὐδ' ἄρ' ἔτ' ἔτλη
<quint. smyrn. 13.394> κάλλος ἰδὼν ἀρίδηλον ἐπὶ ξίφος αὐχένι κῦρσαι,
<quint. smyrn. 13.395> ἀλλ' ὥστε ξύλον αὖον ἐν οὔρεϊ ὑλήεντι
<quint. smyrn. 13.396> εἱστήκει, τὸ μὲν οὔτε θοαὶ βορέαο θύελλαι
<quint. smyrn. 13.397> ἐσσύμεναι κλονέουσι δι' ἠέρος οὔτε νότοιο:
<quint. smyrn. 13.398> ὣς ὁ ταφὼν μένε δηρόν: ὑπεκλάσθη δέ οἱ ἀλκὴ
<quint. smyrn. 13.399> δερκομένου παράκοιτιν: ἄφαρ δ' ὅ γε λήσατο πάντων,
<quint. smyrn. 13.400> ὅσσα οἱ ἐν λεχέεσσι παρήλιτε κουριδίοισι:
<quint. smyrn. 13.401> πάντα γὰρ ἠμάλδυνε θεὴ Κύπρις, ἥ περ ἁπάντων
<quint. smyrn. 13.402> ἀθανάτων δάμνησι νόον θνητῶν τ' ἀνθρώπων.
<quint. smyrn. 13.403> ἀλλὰ καὶ ὣς θοὸν ἆορ ἀπὸ χθονὸς αὖθις ἀείρας
<quint. smyrn. 13.404> κουριδίῃ ἐπόρουσε: νόος δέ οἱ ἄλλ' ἐνὶ θυμῷ
<quint. smyrn. 13.405> ὡρμᾶτ' ἐσσυμένοιο: δόλῳ δ' ἄρα θέλγεν ̓Αχαιούς.
<quint. smyrn. 13.406> καὶ τότε μιν κατέρυξεν ἀδελφεὸς ἱέμενόν περ
<quint. smyrn. 13.407> μειλιχίοις μάλα πολλὰ παραυδήσας ἐπέεσσι:
<quint. smyrn. 13.408> δείδιε γὰρ μή σφιν ἐτώσια πάντα γένηται:
<quint. smyrn. 13.409> “ἴσχεο νῦν, Μενέλαε, χολούμενος: οὐ γὰρ ἔοικε
<quint. smyrn. 13.410> κουριδίην παράκοιτιν ἐναιρέμεν, ἧς πέρι πολλὰ
<quint. smyrn. 13.411> ἄλγἐ ἀνέτλημεν Πριάμῳ κακὰ μητιόωντες:
<quint. smyrn. 13.412> οὐ γάρ τοι ̔Ελένη πέλει αἰτίη, ὡς σύ γ' ἔολπας,
<quint. smyrn. 13.413> ἀλλὰ Πάρις ξενίοιο Διὸς καὶ σεῖο τραπέζης
<quint. smyrn. 13.414> λησάμενος: τῷ καί μιν ἐν ἄλγεσι τίσατο δαίμων.”
<quint. smyrn. 13.415> ὣς φάθ': ὁ δ' αἶψ' ἐπίθησε. θεοὶ δ' ἐρικυδέα Τροίην
<quint. smyrn. 13.416> κυανέοις νεφέεσσι καλυψάμενοι γοάασκον,
<quint. smyrn. 13.417> νόσφιν ἐϋπλοκάμου Τριτωνίδος ἠδὲ καὶ ̔́Ηρης.
<quint. smyrn. 13.418> αἳ μέγα κυδιάασκον ἀνὰ φρένας, εὖτ' ἐσίδοντο
<quint. smyrn. 13.419> περθόμενον κλυτὸν ἄστυ θεηγενέος Πριάμοιο.
<quint. smyrn. 13.420> ἀλλ' οὐ μὰν οὐδ' αὐτὴ ἐΰφρων Τριτογένεια
<quint. smyrn. 13.421> πάμπαν ἄδακρυς ἔην, ἐπεὶ ἦ ῥά οἱ ἔνδοθι νηοῦ
<quint. smyrn. 13.422> Κασσάνδρην ᾔσχυνεν ̓Οϊλέος ὄβριμος υἱὸς
<quint. smyrn. 13.423> θυμοῦ τ' ἠδὲ νόοιο βεβλαμμένος: ἡ δέ οἱ αἰνὸν
<quint. smyrn. 13.424> εἰσοπίσω βάλε πῆμα καὶ ἀνέρα τίσατο λώβης:
<quint. smyrn. 13.425> οὐδὲ μὲν ἔργον ἀεκιὲς ἐσέδρακεν, ἀλλά οἱ αἰδὼς
<quint. smyrn. 13.426> καὶ χόλος ἀμφεχύθη: βλοσυρὰς δ' ἔτρεψεν ὀπωπὰς
<quint. smyrn. 13.427> νηὸν ἐς ὑψόροφον: περὶ δ' ἔβραχε θεῖον ἄγαλμα,
<quint. smyrn. 13.428> καὶ δάπεδον νηοῖο μέγ ἔτρεμεν: οὐδ' ὅ γε λυγρῆς
<quint. smyrn. 13.429> λῆγεν ἀτασθαλίης, ἐπεὶ ἦ φρένας ἄασε Κύπρις.
<quint. smyrn. 13.430> πάντῃ δ' ἄλλοθεν ἄλλα κατηρείποντο μέλαθρα
<quint. smyrn. 13.431> ὑψόθεν: ἀζαλέη δὲ κόνις συνερίσγετο καπνῷ:
<quint. smyrn. 13.432> ὦρτο δ' ἄρα κτύπος αἰνός, ὑπετρομέοντο δ' ἀγυιαί:
<quint. smyrn. 13.432b> καίετο δ' Αἰνείαο δόμος, καίοντο δὲ πάντα
<quint. smyrn. 13.433> ̓Αντιμάχοιο μέλαθρα: καταίθετο δ' ἄσπετος ἄκρη
<quint. smyrn. 13.434> Πέργαμον ἀμφ' ἐρατὴν περί θ' ἱερὸν ̓Απόλλωνος
<quint. smyrn. 13.435> νηόν τε ζάθεον Τριτωνίδος ἀμφί τε βωμὸν
<quint. smyrn. 13.436> ἑρκείου: ζάθεον Τριτωνίδος ἀμφί τε ἐρατεινοὶ
<quint. smyrn. 13.437> υἱωνῶν Πριάμοιο: πόλις δ' ἀμαθύνετο πᾶσα.
<quint. smyrn. 13.438> Τρῶες δ' οἱ μὲν παισὶν ὑπ' ̓Αργείων ὀλέκοντο,
<quint. smyrn. 13.439> οἱ δ' ὑπὸ λευγαλέου τε πυρὸς σφετέρων τε μελάθρων,
<quint. smyrn. 13.440> ἔνθα σφιν καὶ μοῖρα κακὴ καὶ τύμβος ἐτύχθη,
<quint. smyrn. 13.441> ἄλλοι δὲ ξιφέεσσιν ἑὸν διὰ λαιμὸν ἔλασσαν
<quint. smyrn. 13.442> πῦρ ἅμα δυσμενέεσσιν ἐπὶ προθύροισιν ἰδόντες,
<quint. smyrn. 13.443> οἱ δ' ἄρ' ὁμῶς τεκέεσσι κατακτείναντες ἄκοιτιν
<quint. smyrn. 13.444> κάππεσον ἄσχετον ἔργον ἀναπλήσαντες ἀνάγκῃ.
<quint. smyrn. 13.445> καί ῥά τις οἰόμενος δηΐων ἑκὰς ἔμμεν' ἀϋτὴν
<quint. smyrn. 13.446> ἔκποθεν ̔Ηφαίστοιο θοῶς ἀνὰ κάλπιν ἀείρας
<quint. smyrn. 13.447> ὥρμηνεν πονέεσθαι ἐφ' ὕδατι: τὸν δὲ παραφθὰς
<quint. smyrn. 13.448> ̓Αργείων τις ἔτυψεν ὑπ' ἔγχεϊ καί οἱ ὄλεσσε
<quint. smyrn. 13.449> θυμὸν ὑπ' ἀκρὴτῳ βεβαρημένον: ἤριπε δ' εἴσω
<quint. smyrn. 13.450> δώματος: ἀμφὶ δέ οἱ κενεὴ περικάππεσε κάλπις.
<quint. smyrn. 13.451> ἄλλῳ δ' αὖ φεύγοντι διὰ μεγάροιο μεσόδμη
<quint. smyrn. 13.452> ἔμπεσε καιομένη, ἐπὶ δ' ἤριπεν αἰπὺς ὄλεθρος.
<quint. smyrn. 13.453> πολλαὶ δ' αὖτε γυναῖκες ἀνιηρὴν ἐπὶ φύζαν
<quint. smyrn. 13.454> ἐσσύμεναι μνήσαντο φίλων ὑπὸ δώματι παίδων,
<quint. smyrn. 13.455> οὓς λίπον ἐν λεχέεσσιν: ἄφαρ δ' ἀνὰ ποσσὶν ἰοῦσαι
<quint. smyrn. 13.456> παισὶν ὁμῶς ἀπόλοντο δόμων ἐφύπερθε πεσόντων.
<quint. smyrn. 13.457> ἵπποι δ' αὖτε κύνες τε δι' ἄστεος ἐπτοίηντο
<quint. smyrn. 13.458> φεύγοντες στυγεροῖο πυρὸς μένος: ἀμφὶ δὲ ποσσὶ
<quint. smyrn. 13.459> στεῖβον ἀποκταμένους, ζωοῖσι δὲ πῆμα φέροντες
<quint. smyrn. 13.460> αἰὲν ἐνερρήγνυντο. βοὴ δ' ἀμφίαχεν ἄστυ.
<quint. smyrn. 13.461> καί τινος αἰζηοῖο διὰ φλογὸς ἐσσυμένοιο
<quint. smyrn. 13.462> φθεγγομένου: τοὺς δ' ἔνδον ἀμείλιχος Αἶσα δάμασσεν:
<quint. smyrn. 13.463> ἄλλον δ' ἄλλα κέλευθα φέρον στονόεντος ὀλέθρου.
<quint. smyrn. 13.464> φλὸξ δ' ἄρ' ἐς ἠέρα δῖαν ἀνέγρετο: πέπτατο δ' αἴγλη
<quint. smyrn. 13.465> ἄσπετος: ἀμφὶ δὲ φῦλα περικτιόνων ὁρόωντο
<quint. smyrn. 13.466> μέχρις ἐπ' ̓Ιδαίων ὀρέων ὑψηλὰ κάρηνα
<quint. smyrn. 13.467> Θρηικίης τε Σάμοιο καὶ ἀγχιάλου Τενέδοιο:
<quint. smyrn. 13.468> καί τις ἁλὸς κατὰ βένθος ἔσω νεὸς ἔκφατο μῦθον:
<quint. smyrn. 13.469> “ἤνυσαν ̓Αργεῖοι κρατερόφρονες ἄσπετον ἔργον
<quint. smyrn. 13.470> πολλὰ μάλ' ἀμφ' ̔Ελένης ἑλικοβλεφάροιο καμόντες,
<quint. smyrn. 13.471> πᾶσα δ' ἄρ' ἡ τὸ πάροιθε πανόλβιος ἐν πυρὶ Τροίη
<quint. smyrn. 13.472> καίεται: οὐδὲ θεῶν τις ἐελδομένοισιν ἄμυνε:
<quint. smyrn. 13.473> πάντα γὰρ ἄσχετος Αἶσα βροτῶν ἐπιδέρκεται ἔργα:
<quint. smyrn. 13.474> καὶ τὰ μὲν ἀκλέα πολλὰ καὶ οὐκ ἀρίδηλα γεγῶτα
<quint. smyrn. 13.475> κυδήεντα τίθησι, τὰ δ' ὑψόθι μείον' ἔθηκε:
<quint. smyrn. 13.476> πολλάκι δ' ἐξ ἀγαθοῖο πέλει κακόν, ἐκ δὲ κακοῖο
<quint. smyrn. 13.477> ἐσθλὸν ἀμειβομένοιο πολυτλήτου βιότοιο.”
<quint. smyrn. 13.478> ὣς ἂρ' ἔφη μερόπων τις ἀπόπροθεν ἄσπετον αἴγλην
<quint. smyrn. 13.479> εἰσορόων. στονόεσσα δ' ἔτ' ἄμφεχε Τρῶας ὀϊζύς:
<quint. smyrn. 13.480> ̓Αργεῖοι δ' ἀνὰ ἄστυ κυδοίμεον, ἠΰτ' ἀῆται
<quint. smyrn. 13.481> λάβροι ἀπείρονα πόντον ὀρινόμενοι κλονέουσιν,
<quint. smyrn. 13.482> ὁππότ' ἄρ' ἀντιπέρηθε δυσαέος ̓Αρκτούροιο
<quint. smyrn. 13.483> βηλὸν ἐς ἀστερόεντα Θυτήριον ἀντέλλῃσιν
<quint. smyrn. 13.484> ἐς νότον ἠερόεντα τετραμμένον, ἀμφὶ δ' ἄρ' αὐτῷ
<quint. smyrn. 13.485> πολλαὶ ὑπόβρυχα νῆες ἀμαλδύνοντ' ἐνὶ πόντῳ
<quint. smyrn. 13.486> ὀρνυμένων ἀνέμων: τοῖς εἴκελοι υἷες ̓Αχαιῶν
<quint. smyrn. 13.487> πόρθεον ̓́Ιλιον αἰπύ: τὸ δ' ἐν πυρὶ καίετο πολλῷ.
<quint. smyrn. 13.488> ἠΰτ' ὄρος λασίῃσιν ἄδην καταείμενον ὕλῃς
<quint. smyrn. 13.489> ἐσσυμένως καίηται ὑπαὶ πυρὸς ὀρνυμένοιο
<quint. smyrn. 13.490> ἐξ ἀνέμων, δολιχαὶ δὲ περιβρομέουσι καλῶναι,
<quint. smyrn. 13.491> τῷ δ' ἄρα λευγαλέως ἐνιτείρεται ἄγρια πάντα
<quint. smyrn. 13.492> ̔Ηφαίστοιο βίῃφι περιστρεφθέντα καθ' ὕλην:
<quint. smyrn. 13.493> ὣς Τρῶες κτείνοντο κατὰ πτόλιν: οὐδέ τις αὐτοὺς
<quint. smyrn. 13.494> ῥύετ' ἐπουρανίων: περὶ γὰρ λίνα πάντοθε Μοῖραι
<quint. smyrn. 13.495> μακρὰ περιστήσαντο, τά περ βροτὸς οὔποτ' ἄλυξε.
<quint. smyrn. 13.496> καὶ τότε Δημοφόωντι μενεπτολέμῳ τ' ̓Ακάμαντι
<quint. smyrn. 13.497> Θησῆος μεγάλοιο δι' ἄστεος ἤντετο μήτηρ
<quint. smyrn. 13.498> αἴθρη ἐελδομένη: μακάρων δέ τις ἡγεμόνευεν,
<quint. smyrn. 13.499> ὅς μιν ἄγεν κείνοισι καταντίον: ἡ δ' ἀλάλυκτο
<quint. smyrn. 13.500> φεύγους' ἐκ πολέμοιο καὶ ἐκ πυρός: οἱ δ' ἐσιδόντες
<quint. smyrn. 13.501> αἴγλῃ ἐν ̔Ηφαίστοιο δέμας μέγεθός τε γυναικὸς
<quint. smyrn. 13.502> αὐτὴν ἔμμεν ἔφαντο θεηγενέος Πριάμοιο
<quint. smyrn. 13.503> ἀντιθέην παράκοιτιν: ἄφαρ δέ οἱ ἐμμεμαῶτες
<quint. smyrn. 13.504> χεῖρας ἐπερρίψαντο λιλαιόμενοί μιν ἄγεσθαι
<quint. smyrn. 13.505> ἐς Δαναούς: ἡ δ' αἰνὸν ἀναστενάχουσα μετηύδα:
<quint. smyrn. 13.506> “μή νύ με, κύδιμα τέκνα φιλοπτολέμων ̓Αργείων,
<quint. smyrn. 13.507> δήϊον ὣς ἐρύοντες ἑὰς ἐπὶ νῆας ἄγεσθε:
<quint. smyrn. 13.508> οὐ γὰρ Τρωιάδων γένος εὔχομαι, ἀλλά μοι ἐσθλὸν
<quint. smyrn. 13.509> αἷμα πέλει Δαναῶν μάλ' ἐϋκλεές, οὕνεκα Πιτθεὺς
<quint. smyrn. 13.510> γείνατό μ' ἐν Τροιζῆνι: γάμῳ δ' ἑδνώσατο δῖος
<quint. smyrn. 13.511> Αἰγεύς: ἐκ δ' ἄρ' ἐμεῖο κλυτὸς πάϊς ἔπλετο Θησεύς.
<quint. smyrn. 13.512> ἀλλά με, πρὸς μεγάλοιο Διός , τερπνῶν τε τοκήων,
<quint. smyrn. 13.513> εἰ ἐτεὸν Θησῆος ἀμύμονος ἐνθάδ' ἵκοντο
<quint. smyrn. 13.514> υἷες ἅμ' ̓Ατρείδῃσι, φίλοις παίδεσσιν ἐκείνου
<quint. smyrn. 13.515> δείξατ' ἐελδομένοισι κατὰ στρατόν, οὕς περ ὀΐω
<quint. smyrn. 13.516> ὔμμιν ὁμήλικας ἔμμεν: ἀναπνεύσει δέ μευ ἦτορ,
<quint. smyrn. 13.517> ἢν κείνους ζώοντας ἴδω καὶ ἀριστέας ἄμφω.”
<quint. smyrn. 13.518> ὣς φάτο: τοὶ δ' ἀΐοντες ἑοῦ μνήσαντο τοκῆος,
<quint. smyrn. 13.519> ἀμφ' ̔Ελένης ὅς' ἔρεξε, καὶ ὡς διέπερσαν ̓Αφίδνας
<quint. smyrn. 13.520> κοῦροι ἐριγδούποιο Διὸς πάρος, ὁππότ' ἄρ' αὐτοὺς
<quint. smyrn. 13.521> ὑσμίνης ἀπάνευθεν ἀπεκρύψαντο τιθῆναι
<quint. smyrn. 13.522> νηπιάχους ἔτ' ἐόντας: ἀνεμνήσαντο δ' ἀγαυῆς
<quint. smyrn. 13.523> Αἴθρης, ὅσς' ἐμόγησε δορυκτήτῳ ὑπ' ἀνάγκῃ,
<quint. smyrn. 13.524> ἄμφω ὁμῶς ἑκυρή τε καὶ ἀμφίπολος γεγαυῖα
<quint. smyrn. 13.525> ἀντιθέης ̔Ελένης: σὺν δ' ἀμφασίῃ κεχάροντο.
<quint. smyrn. 13.526> Δημοφόων δέ μιν ἠῢς ἐελδομένην προσέειπεν:
<quint. smyrn. 13.527> “σοὶ μὲν δὴ τελέουσι θεοὶ θυμηδὲς ἐέλδωρ
<quint. smyrn. 13.528> αὐτίκ', ἐπεί ῥα δέδορκας ἀμύμονος υἱέος υἷας
<quint. smyrn. 13.529> ἡμέας, οἵ σε φίλῃς συναειράμενοι παλάμῃσιν
<quint. smyrn. 13.530> οἴσομεν ἐς νῆας, καὶ ἐς ̔Ελλάδος ἱερὸν οὖδας
<quint. smyrn. 13.531> ἄξομεν ἀσπασίως, ὅθι περ πάρος ἐμβασίλευες.”
<quint. smyrn. 13.532> ὣς φάμενον μεγάλοιο πατρὸς προσπτύξατο μήτηρ
<quint. smyrn. 13.533> χείρεσιν ἀμφιβαλοῦσα, κύσεν δέ οἱ εὐρέας ὤμους
<quint. smyrn. 13.534> καὶ κεφαλὴν καὶ στέρνα γένειά τε λαχνήεντα:
<quint. smyrn. 13.535> ὣς δ' αὕτως ̓Ακάμαντα κύσεν, περὶ δέ σφισι δάκρυ
<quint. smyrn. 13.536> ἡδὺ κατὰ βλεφάροιϊν ἐχεύατο μυρομένοισιν:
<quint. smyrn. 13.537> ὡς δ' ὁπότ' αἰζηοῖο μετ' ἀλλοδαποῖσιν ἐόντος
<quint. smyrn. 13.538> λαοὶ φημίξωσι μόρον, τὸν δ' ἔκποθεν υἷες
<quint. smyrn. 13.539> ὕστερον ἀθρήσαντες ἐς οἰκία νοστήσαντα
<quint. smyrn. 13.540> κλαίουσιν μάλα τερπνόν: ὁ δ' ἔμπαλια παισὶ καὶ αὐτὸς
<quint. smyrn. 13.541> μύρεται ἐν μεγάροισιν ἐπωμαδόν, ἀμφὶ δὲ δῶμα
<quint. smyrn. 13.542> ἡδὺ κινυρομένων γοερὴ περιπέπτατ' ἰωή:
<quint. smyrn. 13.543> ὣς τῶν πυρομένων λαρὸς γόος ἀμφιδεδήει.
<quint. smyrn. 13.544> καὶ τότε που Πριάμοιο πολυκτήτοιο θύγατρα
<quint. smyrn. 13.545> Λαοδίκην ἐνέπουσιν ἐς αἰθέρα χεῖρας ὀρέξαι
<quint. smyrn. 13.546> εὐχομένην μακάρεσσιν ἀτειρέσιν, ὄφρα ἑ γαῖα
<quint. smyrn. 13.547> ἀμφιχάνῃ, πρὶν χεῖρα βαλεῖν ἐπὶ δούλια ἔργα.
<quint. smyrn. 13.548> τῆς δὲ θεῶν τις ἄκουσε καὶ αὐτίκα γαῖαν ἔνερθεν
<quint. smyrn. 13.549> ῥῆξεν ἀπειρεσίην: ἡ δ' ἐννεσίῃσι θεοῖο
<quint. smyrn. 13.550> κούρην δέξατο δῖαν ἔσω κοίλοιο βερέθρου,
<quint. smyrn. 13.551> ̓Ιλίου ὀλλυμένης, ἧς εἵνεκά φασι καὶ αὐτὴν
<quint. smyrn. 13.552> ̓Ηλέκτρην βαθύπεπλον ἑὸν δέμας ἀμφικαλύψαι
<quint. smyrn. 13.553> ἀχλύϊ καὶ νεφέεσσιν ἀποιχομένην χοροῦ ἄλλων
<quint. smyrn. 13.554> πληιάδων, αἳ δή οἱ ἀδελφειαὶ γεγάασιν:
<quint. smyrn. 13.555> ἀλλ' αἱ μὲν μογεροῖσιν ἐπόψιαι ἀνθρώποισιν
<quint. smyrn. 13.556> ἰλαδὸν ἀντέλλουσιν ἐς οὐρανόν: ἡ δ' ἄρα μούνη
<quint. smyrn. 13.557> κεύθεται αἰὲν ἄϊστος, ἐπεί ῥά οἱ υἱέος ἐσθλοῦ
<quint. smyrn. 13.558> Δαρδάνου ἱερὸν ἄστυ κατήριπεν: οὐδέ οἱ αὐτὸς
<quint. smyrn. 13.559> Ζεὺς ὕπατος χραίσμησεν ἀπ' αἰθέρος, οὕνεκα Μοίραις
<quint. smyrn. 13.560> εἴκει καὶ μεγάλοιο Διὸς μένος: ἀλλὰ τὸ μέν που
<quint. smyrn. 13.561> ἀθανάτων τάχ' ἔρεξεν ἐῢς νόος, ἠὲ καὶ αὐταί:
<quint. smyrn. 13.562> ̓Αργεῖοι δ' ἔτι θυμὸν ἐπὶ Τρώεσσιν ὄρινον
<quint. smyrn. 13.563> πάντῃ ἀνὰ πτολίεθρον: ἔρις δ' ἔχε πείρατα χάρμης.