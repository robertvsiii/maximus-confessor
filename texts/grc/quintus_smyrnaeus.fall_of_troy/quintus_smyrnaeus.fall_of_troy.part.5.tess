<quint. smyrn. 5.1> ἀλλ' ὅτε δή ῥ' ἄλλοι μὲν ἀπηνύσθησαν ἄεθλοι,
<quint. smyrn. 5.2> δὴ τότ' ̓Αχιλλῆος μεγαλήτορος ἄμβροτα τεύχη
<quint. smyrn. 5.3> θῆκεν ἐνὶ μέσσοισι θεὰ Θέτις: ἀμφὶ δὲ πάντη
<quint. smyrn. 5.4> δαίδαλα μαρμαίρεσκεν, ὅσα σθένος ̔Ηφαίστοιο
<quint. smyrn. 5.5> ἀμφὶ σάκος ποίησε θρασύφρονος Αἰακίδαο.
<quint. smyrn. 5.6> πρῶτα μὲν εὖ ἤσκητο θεοκμήτῳ ἐπὶ ἔργῳ
<quint. smyrn. 5.7> οὐρανὸς ἠδ' αἰθήρ, γαίῃ δ' ἅμα κεῖτο θάλασσα:
<quint. smyrn. 5.8> ἐν δ' ἄνεμοι νεφέλαι τε σελήνη τ' ἠέλιός τε
<quint. smyrn. 5.9> κεκριμέν' ἄλλυδις ἄλλα, τέτυκτο δὲ τείρεα πάντα,
<quint. smyrn. 5.10> ὁππόσα δινήεντα κατ' οὐρανὸν ἀμφιφέρονται.
<quint. smyrn. 5.11> τῷ δ' ἄρ' ὁμῶς ὑπένερθεν ἀπειρέσιος κέχυτ' ἀήρ:
<quint. smyrn. 5.12> ἐν τῷ δ' ὄρνιθες τανυχειλέες ἀμφεποτῶντο:
<quint. smyrn. 5.13> φαίης κε ζώοντας ἅμα πνοιῇσι φέρεσθαι.
<quint. smyrn. 5.14> Τηθὺς δ' ἀμφετέτυκτο καὶ ̓Ωκεανοῦ βαθὺ χεῦμα:
<quint. smyrn. 5.15> τῶν δ' ἄφαρ ἐξεχέοντο ῥοαὶ ποταμῶν κελαδεινῶν
<quint. smyrn. 5.16> κυκλόθεν ἄλλυδις ἄλλη ἑλισσομένων διὰ γαίης.
<quint. smyrn. 5.17> ἀμφὶ δ' ἄρ' εὖ ἤσκηντο κατ' οὔρεα μακρὰ λέοντες
<quint. smyrn. 5.18> σμερδαλέοι καὶ θῶες ἀναιδέες: ἐν δ' ἀλεγειναὶ
<quint. smyrn. 5.19> ἄρκτοι πορδάλιές τε, σύες θ' ἅμα τῇσι πέλοντο
<quint. smyrn. 5.20> ὄβριμοι ἀλγινόεντας ὑπὸ βλοσυρῇσι γένυσσι
<quint. smyrn. 5.21> θήγοντες καναχηδὸν ἐΰ κτυπέοντας ὀδόντας:
<quint. smyrn. 5.22> ἐν δ' ἀγρόται μετόπισθε κυνῶν μένος ἰθύνοντες,
<quint. smyrn. 5.23> ἄλλοι δ' αὖ λάεσσι καὶ αἰγανέῃσι θοῇσι
<quint. smyrn. 5.24> βάλλοντες πονέοντο καταντίον, ὡς ἐτεόν περ.
<quint. smyrn. 5.25> ἐν δ' ἄρα καὶ πόλεμοι φθισήνορες, ἐν δὲ κυδοιμοὶ
<quint. smyrn. 5.26> ἀργαλέοι ἐνέκειντο: περικτείνοντο δὲ λαοὶ
<quint. smyrn. 5.27> μίγδ' ἅμ' ἑοῖς ἵπποισι: πέδον δ' ἅπαν αἵματι πολλῷ
<quint. smyrn. 5.28> δευομένῳ ἤικτο κατ' ἀσπίδος ἀκαμάτοιο.
<quint. smyrn. 5.29> ἐν δὲ Φόβος καὶ Δεῖμος ἔσαν στονόεσσά τ' ̓Ενυὼ
<quint. smyrn. 5.30> αἵματι λευγαλέῳ πεπαλαγμένη ἅψεα πάντα,
<quint. smyrn. 5.31> ἐν δ ̓́Ερις οὐλομένη καὶ ̓Εριννύες ὀβριμόθυμοι,
<quint. smyrn. 5.32> ἡ μὲν ἐποτρύνουσα ποτὶ κλόνον ἄσχετον ἄνδρας
<quint. smyrn. 5.33> ἐλθέμεν, αἱ δ' ὀλοοῖο πυρὸς πνείουσαι ἀϋτμήν.
<quint. smyrn. 5.34> ἀμφὶ δὲ Κῆρες ἔθυνον ἀμείλιχοι, ἐν δ' ἄρα τῇσι
<quint. smyrn. 5.35> φοίτα λευγαλέου Θανάτου μένος: ἀμφὶ δ' ἄρ' αὐτῷ
<quint. smyrn. 5.36> ὑσμῖναι ἐνέκειντο δυσηχέες, ὧν περὶ πάντη
<quint. smyrn. 5.37> ἐκ μελέων εἰς οὖδας ἀπέρρεεν αἷμα καὶ ίδρώς.
<quint. smyrn. 5.38> ἐν δ' ἄρα Γοργόνες ἔσκον ἀναιδέες: ἀμφὶ δ' ἄρα σφι
<quint. smyrn. 5.39> σμερδαλέοι πεπόνηντο περὶ πλοχμοῖσι δράκοντες
<quint. smyrn. 5.40> αἰνὸν λιχμώωντες: ἀπειρέσιον δ' ἄρα θαῦμα
<quint. smyrn. 5.41> δαίδαλα κεῖνα πέλοντο μέγ' ἀνδράσι δεῖμα φέροντα
<quint. smyrn. 5.42> οὕνεκ' ἔσαν ζωοῖσιν ἐοικότα κινυμενοισι.
<quint. smyrn. 5.43> καὶ τὰ μὲν ἄρ πολέμοιο τεράατα πάντα τέτυκτο.
<quint. smyrn. 5.44> εἰρήνης δ' ἀπάνευθεν ἔσαν περικαλλέος ἔργα:
<quint. smyrn. 5.45> ἀμφὶ δὲ μυρία φῦλα πολυτλήτων ἀνθρώπων
<quint. smyrn. 5.46> ἄστεα καλὰ νέμοντο: δίκη δ' ἐπέδερκετο πάντα:
<quint. smyrn. 5.47> ἄλλοι δ' ἄλλ' ἐπὶ ἔργα χέρας φέρον: ἀμφὶ δ' ἀλωαὶ
<quint. smyrn. 5.48> καρποῖς ἐβρίθοντο: μέλαινα δὲ γαῖα τεθήλει.
<quint. smyrn. 5.49> Αἰπύτατον δ' ἐτέτυκτο θεοκμήτῳ ἐπὶ ἔργῳ
<quint. smyrn. 5.50> καὶ τρηχὺ ζαθέης ̓Αρετῆς ὄρος: ἐν δὲ καὶ αὐτὴ
<quint. smyrn. 5.51> εἱστήκει φοίνικος ἐπεμβεβαυῖα κατ' ἄκρης
<quint. smyrn. 5.52> ὑψηλή, ψαύουσα πρὸς οὐρανόν: ἀμφὶ δὲ πάντη
<quint. smyrn. 5.53> ἀτραπιτοὶ θαμέεσσι διειργόμεναι σκοπέλοισιν
<quint. smyrn. 5.54> ἀνθρώπων ἀπέρυκον ἐῢν πάτον, οὕνεκα πολλοὶ
<quint. smyrn. 5.55> εἰσοπίσω χάζοντο τεθηπότες αἰπὰ κέλευθα,
<quint. smyrn. 5.56> παῦροι δ' ἱερὸν οἶμον ἀνήιον ἱδρώοντες.
<quint. smyrn. 5.57> ἐν δ' ἔσαν ἀμητῆρες ἀνὰ πλατὺν ὄγμον ἰόντες
<quint. smyrn. 5.58> σπεύδοντες δρεπάνῃσι νεήκεσι, τῶν δ' ὑπὸ χερσὶ
<quint. smyrn. 5.58a> ἤνυτο λήιον αὖον: ἐφεσπόμενοι δ' ἔσαν ἄλλοι
<quint. smyrn. 5.59> πολλοὶ ἀμαλλοδετῆρες: ἀέξετο δ' ἐς μέγα ἔργον.
<quint. smyrn. 5.60> ἐν δὲ βόες ζεύγλῃσιν ὑπ' αὐχένας αἰὲν ἔχοντες,
<quint. smyrn. 5.61> οἱ μὲν ἀπήνας εἷλκον ἐϋσταχύεσσιν ἀμάλλαις
<quint. smyrn. 5.62> βριθομένας, οἱ δ' αὖθις, ἀροτρεύεσκον ἀρούρας:
<quint. smyrn. 5.63> τῶν δὲ πέδον μετόπισθε μελαίνετο, τοὶ δ' ἐφέποντο
<quint. smyrn. 5.64> αἰζηοὶ μετὰ τοῖσι βοοσσόα κέντρα φέροντες
<quint. smyrn. 5.65> χερσὶν ἀμοιβαδίῃς: ἀνεφαίνετο δ' ἄσπετον ἔργον.
<quint. smyrn. 5.66> ἐν δ' αὐλοὶ κιθάραι τε παρ' εἰλαπίνῃσι πέλοντο:
<quint. smyrn. 5.67> ἐν δὲ νέων παρὰ ποσσὶ χοροὶ ἵσταντο γυναικῶν:
<quint. smyrn. 5.68> αἱ δ' ἄρ' ἔσαν ζωῇσιν ἀλίγκια ποιπνύουσαι.
<quint. smyrn. 5.69> ἄγχι δ' ἄρ' ὀρχηθμοῦ τε καὶ εὐφροσύνης ἐρατεινῆς
<quint. smyrn. 5.70> ἀφρὸν ἔτ' ἀμφὶ κόμῃσιν ἔχους' ἀνεδύετο πόντου
<quint. smyrn. 5.71> Κύπρις ἐϋστέφανος, τὴν δ' ̔́Ιμερος ἀμφεποτᾶτο
<quint. smyrn. 5.72> μειδιόων ἐρατεινὰ σύν ἠϋκόμοις Χαρίτεσσιν.
<quint. smyrn. 5.73> ἐν δ' ἄρ' ἔσαν Νηρῆος ὑπερθύμοιο θύγατρες
<quint. smyrn. 5.74> ἐξ ἁλὸς εὐρυπόροιο κασιγνήτην ἀνάγουσαι
<quint. smyrn. 5.75> ἐς γάμον Αἰακίδαο δαΐφρονος: ἀμφὶ δὲ πάντες
<quint. smyrn. 5.76> ἀθάνατοι δαίνυντο μακρὴν ἀνὰ Πηλίου ἄκρην:
<quint. smyrn. 5.77> ἀμφὶ δ' ἄρ' ὕδρηλοί τε καὶ εὐθαλέες λειμῶνες
<quint. smyrn. 5.78> ἔσκον ἀπειρεσίοισι κεκασμένοι ἄνθεσι ποίης,
<quint. smyrn. 5.79> ἄλσεά τε κρῆναί τε διειδέες ὕδατι καλῷ
<quint. smyrn. 5.80> νῆες δὲ στονόεσσαι ὑπὲρ πόντοιο φέροντο,
<quint. smyrn. 5.81> αἱ μὲν ἄρ' ἐσσύμεναι ἐπικάρσιαι, αἱ δὲ κατ' ἰθὺ
<quint. smyrn. 5.82> νισσόμεναι: περὶ δέ σφιν ἀέξετο κῦμ' ἀλεγεινὸν
<quint. smyrn. 5.83> ὀρνύμενον: ναῦται δὲ τεθηπότες ἄλλοθεν ἄλλος
<quint. smyrn. 5.84> ἐσσυμένας φοβέοντο καταιγίδας, ὡς ἐτεόν περ,
<quint. smyrn. 5.85> λαίφεα λεύκ' ἐρύοντες, ἵν' ἐκ θανάτοιο φύγσ2σιν:
<quint. smyrn. 5.86> οἱ δ' ἕζοντ' ἐπ' ἐρετμὰ πονεύμενοι: ἀμφὶ δὲ νηυσὶ
<quint. smyrn. 5.87> πυκνὸν ἐρεσσομένῃσι μέλας λευκαίνετο πόντος.
<quint. smyrn. 5.88> τοῖς δ' ἔπι κυδιόων μετὰ κήτεσιν εἰναλίοισιν
<quint. smyrn. 5.89> ἤσκητ' ̓Εννοσίγαιος: ἀελλόποδες δέ μιν ἵπποι
<quint. smyrn. 5.90> ὡς ἐτεὸν σπεύδοντες ὑπὲρ πόντοιο φέρεσκον
<quint. smyrn. 5.91> χρυσείῃ μάστιγι πεπληγότες: ἀμφὶ δὲ κῦμα
<quint. smyrn. 5.92> στόρνυτ' ἐπεσσυμένων, ὁμαλὴ δ' ἄρα πρόσθε γαλήνη
<quint. smyrn. 5.93> ἔπλετο: τοὶ δ' ἑκάτερθεν ἀολλέες ἀμφὶς ἄνακτα
<quint. smyrn. 5.94> ἀγρόμενοι δελφῖνες ἀπειρέσιον κεχάροντο
<quint. smyrn. 5.95> σαίνοντες βασιλῆα, κατ' ἠερόεν δ' ἁλὸς οἶδμα
<quint. smyrn. 5.96> νηχομένοις εἴδοντο καὶ ἀργύρεοί περ ἐόντες.
<quint. smyrn. 5.97> ἄλλα δὲ μυρία κεῖτο κατ' ἀσπίδα τεχνήεντα
<quint. smyrn. 5.98> χερσὶν ὑπ' ἀθανάτῃς πυκινόφρονος ̔Ηφαίστοιο:
<quint. smyrn. 5.99> πάντα δ' ἄρ' ἐστεφάνωτο βαθὺς ῥόος ̓Ωκεανοῖο,
<quint. smyrn. 5.100> οὕνεκ' ἔην ἔκτοσθε κατ' ἄντυγος, ᾗ ἔνι πᾶσα
<quint. smyrn. 5.101> ἀσπὶς ἐνεστήρικτο, δέδεντο δὲ δαίδαλα πάντα.
<quint. smyrn. 5.102> τῇ δ' ἄρα παρκατέκειτο κόρυς μέγα βεβριθυῖα:
<quint. smyrn. 5.103> Ζεὺς δέ οἱ ἀμφετέτυκτο μέγ' ἀσχαλόωντι ἐοικώς,
<quint. smyrn. 5.104> οὐρανῷ ἐμβεβαώς: περὶ δ' ἀθάνατοι πονέοντο
<quint. smyrn. 5.105> Τιτήνων ἐριδαινομένων Διὶ συμμεμαῶτες:
<quint. smyrn. 5.106> τοὺς δ' ἤδη κρατερὸν πῦρ ἄμφεχεν: ἐκ δὲ κεραυνοὶ
<quint. smyrn. 5.107> ἄλληκτοι νιφάδεσσιν ἐοικότες ἐξεχέοντο
<quint. smyrn. 5.108> οὐρανόθεν: Ζηνὸς γὰρ ἀάσπετον ὤρνυτο κάρτος:
<quint. smyrn. 5.109> οἱ δ' ἄρ' ἔτ' αἰθομένοισιν ἐοικότες ἀμπνείεσκον.
<quint. smyrn. 5.110> ἀμφὶ δὲ θώρηκος γύαλον παρεκέκλιτο καλὸν
<quint. smyrn. 5.111> ἄρρηκτον βριαρόν τε, τὸ χάνδανε Πηλείωνα.
<quint. smyrn. 5.112> κνημῖδες δ' ἤσκηντο πελώριαι: ἀμφὶ δ' ἐλαφραὶ
<quint. smyrn. 5.113> μούνῳ ἔσαν ̓Αχιλῆι μάλα στιβαραί περ ἐοῦσαι.
<quint. smyrn. 5.114> ἀγχόθι δ' ἄσχετον ἆορ ἄδην περιμαρμαίρεσκε
<quint. smyrn. 5.115> χρυσείῳ τελαμῶνι κεκασμένον ἀργυρέῳ τε
<quint. smyrn. 5.116> κουλεῷ ᾧ ἔπι κώπη ἀρηραμένη ἐλέφαντος
<quint. smyrn. 5.117> θεσπεσίοις τεύχεσσι μετέπρεπε παμφανόωσα.
<quint. smyrn. 5.118> τοῖς δὲ παρεκτετάνυστο κατὰ χθονὸς ὄβριμον ἔγχος,
<quint. smyrn. 5.119> Πηλιὰς ὑψικόμῃσιν ἐειδομένη ἐλάτῃσι
<quint. smyrn. 5.120> λύθρου ἔτι πνείουσα καὶ αἵματος ̔Εκτορέοιο.
<quint. smyrn. 5.121> καὶ τότ' ἐν ̓Αργείοισι Θέτις κυανοκρήδεμνος
<quint. smyrn. 5.122> θεσπέσιον φάτο μῦθον ἀκηχεμένη ̓Αχιλῆος:
<quint. smyrn. 5.123> “νῦν μὲν δὴ κατ' ἀγῶνος ἀέθλια πάντα τελέσθη,
<quint. smyrn. 5.124> ὅσς' ἐπὶ παιδὶ θανόντι μέγ' ἀχνυμένη κατέθηκα:
<quint. smyrn. 5.125> ἀλλ' ἴτω ὅς τ' ἐσάωσε νέκυν καὶ ἄριστος ̓Αχαιῶν,
<quint. smyrn. 5.126> καί νύ κέ οἱ θηητὰ καὶ ἄμβροτα τεύχἐ ἕσασθαι
<quint. smyrn. 5.127> δώσω, ἅ καὶ μακάρεσσι μέγ' εὔαδεν ἀθανάτοισιν.”
<quint. smyrn. 5.128> ὥς φάτο: τοὶ δ' ἀνόρουσαν ἐριδμαίνοντ' ἐπέεσσιν
<quint. smyrn. 5.129> υἱὸς Λαέρταο καὶ ἀντιθέου Τελαμῶνος
<quint. smyrn. 5.130> Αἴας, ὅς μέγα πάντας ὑπείρεχεν ἐν Δαναοῖσιν,
<quint. smyrn. 5.131> ἀστὴρ ὡς ἀρίδηλος ἀν' οὐρανὸν αἰγλήεντα
<quint. smyrn. 5.132> ἕσπερος, ὅς μέγα πᾶσι μετ' ἀστράσι παμφαίνησι:
<quint. smyrn. 5.133> τῷ εἰκὼς τεύχεσσι παρίστατο Πηλείδαο:
<quint. smyrn. 5.134> ᾔτεε δ' ̓Ιδομενῆα κριτὴν καὶ Νηλέος υἷα
<quint. smyrn. 5.135> ἠδ' ἄρα μητιόεντ' ̓Αγαμέμνονα: τοὺς γὰρ ἐώλπει
<quint. smyrn. 5.136> ἴδμεναι ἀτρεκέως ἐρικυδέος ἔργα μόθοιο:
<quint. smyrn. 5.137> ὥς δ' αὕτως ̓Οδυσεὺς κείνοις ἐπὶ πάγχυ πεποίθει:
<quint. smyrn. 5.138> οἱ γὰρ ἔσαν πινυτοὶ καὶ ἀμύμονες ἐν Δαναοῖσι.
<quint. smyrn. 5.139> Νέστωρ δ' ̓Ιδομενῆι καὶ ̓Ατρέος υἱέϊ δίῳ
<quint. smyrn. 5.140> ἄμφω ἐελδομένοισιν ἔπος φάτο νόσφιν ἀπ' ἄλλων:
<quint. smyrn. 5.141> “ὦ φίλοι, ἦ μέγα πῆμα καὶ ἄσχετον ἤματι τῷδε
<quint. smyrn. 5.142> ἡμῖν συμφορέουσιν ἀκηδέες Οὐρανίωνες
<quint. smyrn. 5.143> Αἴαντος μεγάλοιο περιφραδέος τ' ̓Οδυσῆος
<quint. smyrn. 5.144> ἐσσυμένων ἐπὶ δῆριν ἀάσχετον ἀργαλέην τε:
<quint. smyrn. 5.145> τῶν γάρ ῥ' ὁπποτέρῳ δώῃ θεὸς εὖχος ἀρέσθαι
<quint. smyrn. 5.146> γηθήσει κατὰ θυμόν, ὁ δ' αὖ μέγα πένθος ἀέξει
<quint. smyrn. 5.147> πάντας ἀτεμβόμενος Δαναούς, περὶ δ' ἔξοχα πάντων
<quint. smyrn. 5.148> ἡμέας: οὐδ' ἔτι κεῖνος ἐν ἡμῖν ὡς τὸ πάροιθε
<quint. smyrn. 5.149> στήσεται ἐν πολέμῳ: μέγα δ' ἔσσεται ἄλγος ̓Αχαιοῖς,
<quint. smyrn. 5.150> κείνων ὅντινα δεινὸς ἕλῃ χόλος, οὕνεκα πάντων
<quint. smyrn. 5.151> ἡρώων προφέρουσιν, ὁ μὲν πολέμῳ, ὁ δὲ βουλῇ.
<quint. smyrn. 5.152> ἀλλ' ἄγ' ἐμοὶ πείθεσθον, ἐπεί ῥα γεραίτερός εἰμι
<quint. smyrn. 5.153> λίην, οὐκ ὀλίγον περ, ἔχω δ' ἐπὶ γήραϊ πολλῷ
<quint. smyrn. 5.154> καὶ νόον, οὕνεκεν ἐσθλὰ καὶ ἄλγεα πολλὰ μόγησα:
<quint. smyrn. 5.155> αἰεὶ δ' ἐν βουλῇσι γέρων πολύϊδρις ἀμείνων
<quint. smyrn. 5.156> ὁπλοτέρου πέλει ἀνδρός, ἐπεὶ μάλα μυρία οἶδε:
<quint. smyrn. 5.157> τοὔνεκα Τρωσὶν ἐφῶμεν ἐΰφροσι [ταῦτα] δικάσσαι
<quint. smyrn. 5.158> ἀντιθέῳ τ' Αἴαντι φιλοπτολέμῳ τ' ̓Οδυσῆι,
<quint. smyrn. 5.158a> ὅντινα δήιοι ἄνδρες ὑποτρομέουσι μάλιστα,
<quint. smyrn. 5.159> ἠδ' ὅτις ἐξεσάωσε νέκυν Πηληιάδαο
<quint. smyrn. 5.160> ἐξ ὀλοοῦ πολέμοιο: δορύκτητοι γὰρ ἐν ἡμῖν
<quint. smyrn. 5.161> πολλοὶ Τρῶες ἔασι νεοδμήτῳ ὑπ' ἀνάγκῃ:
<quint. smyrn. 5.162> οἵ ῥα δίκην ἰθεῖαν ἐπὶ σφίσι ποιήσονται.
<quint. smyrn. 5.163> οὔτινι ἦρα φέροντες, ἐπεὶ μάλα πάντας ̓Αχαιοὺς
<quint. smyrn. 5.164> ἶσον ἀπεχθαίρουσι κακῆς μεμνημένοι ἄτης.”
<quint. smyrn. 5.165> ὥς φάμενον προσέειπεν ἐϋμμελίης ̓Αγαμέμνων:
<quint. smyrn. 5.166> “ὦ γέρον, ὡς οὔτις πινυτώτερος ἄλλος ἐν ἡμῖν
<quint. smyrn. 5.167> σεῖο πέλει Δαναῶν οὔτ' ἂρ νέος οὔτε παλαιός,
<quint. smyrn. 5.168> ὅς φῂς ̓Αργείοισιν ἀνηλεγέως χαλεπῆναι
<quint. smyrn. 5.169> ἄνδρα τόν, ὅντινα τῶνδε θεοὶ μετόπισθε βάλωνται
<quint. smyrn. 5.170> νίκης: οἱ γὰρ ἄριστοι ἐπὶ σφίσι δηριόωνται:
<quint. smyrn. 5.171> καί ῥά μοι ἔνδοθεν ἦτορ ἐνὶ φρεσὶ ταῦτα μενοινᾷ,
<quint. smyrn. 5.172> ὄφρα δορυκτήτοισι δικασπολίην ὀπάσωμεν:
<quint. smyrn. 5.173> τοὺς καὶ ἀτεμβόμενός τις ὀλέθρια μήσεται ἔργα
<quint. smyrn. 5.174> Τρωσὶν ἐϋπτολέμοισι, χόλον δ' οὐκ ἄμμιν ὀπάσσει.”
<quint. smyrn. 5.175> ὣς φάτο: τοὶ δ' ἕνα θυμὸν ἐνὶ στέρνοισιν ἔχοντες
<quint. smyrn. 5.176> ἀμφαδὸν ἠνήναντο δικασπολίην ἀλεγεινήν:
<quint. smyrn. 5.177> τῶν δ' ἄρ' ἀναινομένων Τρώων ἐρικυδέες υἷες
<quint. smyrn. 5.178> ἕζοντ' ἐν μέσσοισι δορύκτητοί περ ἐόντες,
<quint. smyrn. 5.179> ὄφρα θέμιν καὶ νεῖκος ἀρήιον ἰθύνωσιν.
<quint. smyrn. 5.180> Αἴας δ' ἐν μέσσοισι μέγ' ἀσχαλόων φάτο μῦθον:
<quint. smyrn. 5.181> “ὦ ̓Οδυσεῦ φρένας αἰνέ, τί τοι νόον ἤπαφε δαίμων
<quint. smyrn. 5.182> ἶσον ἐμοὶ φρονέειν περὶ κάρτεος ἀκαμάτοιο;
<quint. smyrn. 5.183> ἦ φῂς αἰνὸν ὅμιλον ἐρυκακέειν ̓Αχιλῆος
<quint. smyrn. 5.184> βλημένου ἐν κονίῃσιν, ὅτ' ἀμφί ἑ Τρῶες ἔβησαν,
<quint. smyrn. 5.185> ὁππότ' ἐγὼ κείνοισι φόνον στονόεντ' ἐφέηκα
<quint. smyrn. 5.186> σεῖο καταπτώσσοντος; ἐπεί νύ σε γείνατο μήτηρ
<quint. smyrn. 5.187> δείλαιον καὶ ἄναλκιν, ἀφαυρότερόν περ ἐμεῖο,
<quint. smyrn. 5.188> ὅσσον τίς τε κύων μεγαλοβρύχοιο λέοντος:
<quint. smyrn. 5.189> οὐ γάρ τοι στέρνοισι πέλει μενεδήιον ἦτορ,
<quint. smyrn. 5.190> ἀλλὰ σοὶ ἀμφιμέμηλε δόλος καὶ ἀτάσθαλα ἔργα.
<quint. smyrn. 5.191> ἠὲ τόδ' ἐξελάθου, ὅτ' ἐς ̓Ιλίου ἱερὸν ἄστυ
<quint. smyrn. 5.192> ἐλθέμεναι ἀλέεινες ἅμ' ἀγρομένοισιν ̓Αχαιοῖς,
<quint. smyrn. 5.193> καί σε καταπτώσσοντα καὶ οὐκ ἐθέλοντ' ἐφέπεσθαι
<quint. smyrn. 5.194> ἤγαγον ̓Ατρεῖδαι; ὡς μὴ ὤφειλες ἱκέσθαι:
<quint. smyrn. 5.195> σῇς γὰρ ὑπ' ἐννεσίῃσι κλυτὸν Ποιάντιον υἷα
<quint. smyrn. 5.196> Λήμνῳ ἐν ἠγαθέῃ λίπομεν μεγάλα στενάχοντα:
<quint. smyrn. 5.197> οὐκ οἴῳ δ' ἄρα τῷ γε λυγρὴν ἐπεμήσαο λώβην,
<quint. smyrn. 5.198> ἀλλὰ καὶ ἀντιθέῳ Παλαμήδεϊ θῆκας ὄλεθρον,
<quint. smyrn. 5.199> ὃς σέο φέρτερος ἔσκε βίῃ καὶ ἐΰφρονι βουλῇ.
<quint. smyrn. 5.200> νῦν δ' ἤδη καὶ ἐμεῖο καταντίον ἐλθέμεν ἔτλης,
<quint. smyrn. 5.201> οὔτ' εὐεργεσίης μεμνημένος, οὔτε τι θυμῷ
<quint. smyrn. 5.202> ἁζόμενος σέο πολλὸν ὑπέρτερον, ὅς ς' ἐνὶ χάρμῃ
<quint. smyrn. 5.203> ἐξεσάωσα πάροιθεν ὑποτρομέοντα κυδοιμὸν
<quint. smyrn. 5.204> δυσμενέων, ὅτε ς' ἄλλοι ἀνὰ μόθον οἰωθέντα
<quint. smyrn. 5.205> κάλλιπον ἐν δηίων ὁμάδῳ φεύγοντα καὶ αὐτόν:
<quint. smyrn. 5.206> ὡς ὄφελον καὶ ἐμεῖο θρασὺ σθένος ἐν δαῒ κείνῃ
<quint. smyrn. 5.207> αὐτὸς Ζεὺς ἐφόβησεν ἀπ' αἰθέρος, ὄφρα σε Τρῶες
<quint. smyrn. 5.208> ἀμφιτόμοις ξιφέεσσι διαμελεϊστὶ κέδασσαν
<quint. smyrn. 5.209> δαῖτα κυσὶ σφετέροισι, καὶ οὐκ ἂν ἐμεῖο μενοίνας
<quint. smyrn. 5.210> ἐλθέμεναι κατέναντα δολοφροσύνῃσι πεποιθώς.
<quint. smyrn. 5.211> σχέτλιε, τίπτε βίῃ πολὺ φέρτατος ἔμμεναι ἄλλων
<quint. smyrn. 5.212> εὐχόμενος μέσσοισιν ἔχεις νέας, οὐδέ τι θυμῷ
<quint. smyrn. 5.213> ἔτλης ὥσπερ ἔγωγε θοὰς ἔκτοσθεν ἐρύσσαι
<quint. smyrn. 5.214> νῆας; ἐπεί νύ σε τάρβος ἐπήιεν. οὐδὲ μὲν αἰνὸν
<quint. smyrn. 5.215> πῦρ νηῶν ἀπάλαλκες: ἐγὼ δ' ὑπ' ἀταρβέϊ θυμῷ
<quint. smyrn. 5.216> ἔστην καὶ πυρὸς ἄντα καὶ ̔́Εκτορος, ὅς μοι ὕπεικε
<quint. smyrn. 5.217> πάντη ἐν ὑσμίνῃ: σὺ δέ μιν περιδείδιες αἰεί.
<quint. smyrn. 5.218> ὡς ὄφελον τόδε νῶιν ἐνὶ πτολέμῳ τις ἄεθλον
<quint. smyrn. 5.219> θῆκεν, ὅτ' ἀμφ' ̓Αχιλῆι δεδουπότι δῆρις ὀρώρει,
<quint. smyrn. 5.220> ὄφρ' ἐκ δυσμενέων με καὶ ἀργαλέοιο κυδοιμοῦ
<quint. smyrn. 5.221> ἔδρακες ἔντεα καλὰ ποτὶ κλισίας φορέοντα
<quint. smyrn. 5.222> αὐτῷ ὁμῶς ̓Αχιλῆι δαΐφρονι: νῦν δ' ἄρα μύθων
<quint. smyrn. 5.223> ἰδρείῃ πίσυνος μεγάλων ἐπιμαίεαι ἔργων:
<quint. smyrn. 5.224> οὐ γάρ τοι σθένος ἐστὶν ἐν ἔντεσιν ἀκαμάτοισι
<quint. smyrn. 5.225> δύμεναι Αἰακίδαο δαΐφρονος, οὐδὲ μέγ' ἔγχος
<quint. smyrn. 5.226> νωμῆσαι παλάμῃσιν: ἐμοὶ δ' ἄρα πάντα τέτυκται
<quint. smyrn. 5.227> ἄρμενα, καί μοι ἔοικε φορήμεναι ἀγλαὰ τεύχη
<quint. smyrn. 5.228> οὔτι καταισχύνοντι θεοῦ περικαλλέα δῶρα.
<quint. smyrn. 5.229> ἀλλὰ τί ἢ μύθοισιν ἐριδμαίνοντε κακοῖσιν
<quint. smyrn. 5.230> ἕσταμεν ἀμφ' ̓Αχιλῆος ἀμύμονος ἀγλαὰ τεύχη;
<quint. smyrn. 5.230a> ἀλλ' ἄγε χαλκείῃς πειρήσομεν ἐγχείῃσιν
<quint. smyrn. 5.231> ὅστις φέρτερός ἐστιν ἐνὶ φθισήνορι χάρμῃ
<quint. smyrn. 5.232> ἀλκῆς γὰρ τόδ' ἄεθλον ἀρήιον, οὐκ ἀλεγεινῶν
<quint. smyrn. 5.233> θῆκεν ἐνὶ μέσσοισιν ἐπέων Θέτις ἀργυρόπεζα:
<quint. smyrn. 5.234> μύθων δ' εἰν ἀγορῇ χρειὼ πέλει ἀνθρώποισιν:
<quint. smyrn. 5.235> οἶδα γὰρ ὡς σέο πολλὸν ἀγαυότερος καὶ ἀρείων
<quint. smyrn. 5.236> εἰμί: γένος δέ μοί ἐστιν, ὅθεν μεγάλῳ ̓Αχιλῆι.”
<quint. smyrn. 5.237> ὣς φάτο: τὸν δ' ἀλεγεινὰ παραβλήδην ἐνένιπεν
<quint. smyrn. 5.238> υἱὸς Λαέρταο πολύτροπα μήδεα νωμῶν:
<quint. smyrn. 5.239> “Αἶαν ἀμετροεπές, τί νύ μοι τόσα μὰψ ἀγορεύεις;
<quint. smyrn. 5.240> οὐτιδανόν τέ μ' ἔφησθα καὶ ἀργαλέον καὶ ἄναλκιν
<quint. smyrn. 5.241> ἔμμεναι, ὃς σέο πολλὸν ὑπέρτερος εὔχομαι εἶναι
<quint. smyrn. 5.242> μήδεσι καὶ μύθοισι, τά τ' ἀνδράσι κάρτος ἀέξει:
<quint. smyrn. 5.243> καὶ γάρ τ' ἠλίβατον πέτρην ἄρρηκτον ἐοῦσαν
<quint. smyrn. 5.244> μήτι ὑποτμήγουσιν ἐν οὔρεσι λατόμοι ἄνδρες
<quint. smyrn. 5.245> ῥηιδίως, μήτι δὲ μέγαν βαρυηχέα πόντον
<quint. smyrn. 5.246> ναῦται ὑπεκπερόωσιν, ὅτ' ἄσπετα κυμαίνηται:
<quint. smyrn. 5.247> τέχνῃσιν δ' ἀγρόται κρατεροὺς δαμόωσι λέοντας
<quint. smyrn. 5.248> πορδάλιάς τε σύας τε καὶ ἄλλων ἔθνεα θηρῶν:
<quint. smyrn. 5.249> ταῦροι δ' ὀβριμόθυμοι ὑπὸ ζεύγλαις δαμόωνται
<quint. smyrn. 5.250> ἀνθρώπων ἰότητι: νόῳ δέ τε πάντα τελεῖται.
<quint. smyrn. 5.251> αἰεὶ δ' ἀφραδέος πέλει ἀνέρος ἀμφὶ πόνοισι
<quint. smyrn. 5.252> πᾶσι καὶ ἐν βουλῇσιν ἀνὴρ πολύϊδρις ἀμείνων:
<quint. smyrn. 5.253> τοὔνεκ' ἐϋφρονέοντα θρασὺς πάϊς Οἰνείδαο
<quint. smyrn. 5.254> λέξατό μ' ἐκ πάντων ἐπιτάρροθον, ὄφρ' ἀφίκωμαι
<quint. smyrn. 5.255> ἐς φύλακας: μέγα δ' ἔργον ὁμῶς ἐτελέσσαμεν ἄμφω:
<quint. smyrn. 5.256> καὶ δ' αὐτὸν Πηλῆος ἐϋσθενέος κλυτὸν υἷα
<quint. smyrn. 5.257> ἤγαγον ̓Ατρείδῃσιν ἐπίρροθον: ἢν δὲ καὶ ἄλλου
<quint. smyrn. 5.258> ἥρωος χρειώ τις ἐν ̓Αργείοισι πέληται,
<quint. smyrn. 5.259> οὐδ' ὅγε χερσὶ τεῇσιν ἐλεύσεται, οὐδὲ μὲν ἄλλων
<quint. smyrn. 5.260> ̓Αργείων βουλῇσιν, ἐγὼ δέ ἑ μοῦνος ̓Αχαιῶν
<quint. smyrn. 5.261> ἄξω μειλιχίοισι παραυδήσας ἐπέεσσι
<quint. smyrn. 5.262> δῆριν ἐς αἰζηῶν: μέγα γὰρ κράτος ἀνδράσι μῦθος
<quint. smyrn. 5.263> γίνετ' ἐϋφροσύνῃ μεμελημένος: ἠνορέη δὲ
<quint. smyrn. 5.264> ἄπρηκτος τελέθει μέγεθός τ' εἰς οὐδὲν ἀέξει
<quint. smyrn. 5.265> ἀνέρος, εἰ μή οἱ πινυτὴ ἐπὶ μῆτις ἕπηται.
<quint. smyrn. 5.266> αὐτὰρ ἐμοὶ καὶ κάρτος ὁμῶς καὶ μῆτιν ὄπασσαν
<quint. smyrn. 5.267> ἀθάνατοι: τεῦξαν δὲ μέγ' ̓Αργείοισιν ὄνειαρ.
<quint. smyrn. 5.268> οὐδὲ μὲν ὡς σώ μ' ἔφησθα πάρος φεύγοντα σάωσας
<quint. smyrn. 5.269> δηίου ἐξ ἐνοπῆς: οὐ γὰρ φύγον, ἀλλ' ἅμα πάντας
<quint. smyrn. 5.270> Τρῶας ἐπεσσυμένους μένον ἔμπεδον: οἱ δ' ἐπέχυντο
<quint. smyrn. 5.271> ἀλκῇ μαιμώωντες: ἐγὼ δ' ὑπὸ κάρτεϊ χειρῶν
<quint. smyrn. 5.272> πολλῶν θυμὸν ἔλυσα: σὺ δ' οὐκ ἄρ' ἐτήτυμα βάζεις:
<quint. smyrn. 5.273> οὐ γὰρ ἔμοιγ' ἐπάμυνας ἀνὰ μόθον ἀλλὰ σοὶ αὐτῷ
<quint. smyrn. 5.274> ἔστης ἦρα φέρων, μή τίς νύ σε δουρὶ δαμάσσῃ
<quint. smyrn. 5.275> φεύγοντ' ἐκ πολέμοιο. νέας δ' ἐς μέσσον ἔρυσσα
<quint. smyrn. 5.276> οὔτι περιτρομέων δηίων μένος, ἀλλ' ἵνα μῆχος
<quint. smyrn. 5.277> αἰὲν ἅμ' ̓Ατρείδῃσιν ὑπὲρ πολέμοιο φέρωμαι:
<quint. smyrn. 5.278> καὶ σὺ μὲν ἔκτοσθε στήσας νέας: αὐτὰρ ἔγωγε
<quint. smyrn. 5.279> αὐτὸν ἀεικίσσας πληγῇς ὑπὸ λευγαλέῃσιν
<quint. smyrn. 5.280> ἐς Τρώων πτολίεθρον ἐσήλυθον, ὄφρα πύθωμαι,
<quint. smyrn. 5.281> ὁππόσα μητιόωνται ὑπὲρ πολέμου ἀλεγεινοῦ.
<quint. smyrn. 5.282> οὐδὲ μὲν ̔́Εκτορος ἔγχος ἐδείδιον, ἀλλὰ καὶ αὐτὸς
<quint. smyrn. 5.283> ἐν πρώτοις ἀνόρουσα μαχέσσασθαι μενεαίνων
<quint. smyrn. 5.284> κείνῳ, ὅτ' ἠνορέῃ πίσυνος προκαλέσσατο πάντας.
<quint. smyrn. 5.285> νῦν δέ σευ ἀμφ' ̓Αχιλῆι πολὺ πλέονας κτάνον ἄνδρας
<quint. smyrn. 5.286> δυσμενέων, ἐσάωσα δ' ὁμῶς τεύχεσσι θανόντα.
<quint. smyrn. 5.287> οὐδέ μὲν ἐγχείην τρομέω σέθεν, ἀλλά με λυγρὸν
<quint. smyrn. 5.288> ἕλκος ἔτ' ἀμφ' ὀδύνῃς περινίσσεται εἵνεκα τευχέων
<quint. smyrn. 5.289> τῶνδ' ὑπερουτηθέντα δαϊκταμένου τ' ̓Αχιλῆος:
<quint. smyrn. 5.290> καὶ δ' ἐμοὶ ὡς ̓Αχιλῆι πέλει Διὸς ἔξοχον αἷμα.”
<quint. smyrn. 5.291> ὣς ἄρ' ἔφη: τὸν δ' αὖθις ἀμείβετο καρτερὸς Αἴας:
<quint. smyrn. 5.292> “ὦ ̓Οδυσεῦ δολομῆτα καὶ ἀργαλεώτατε πάντων,
<quint. smyrn. 5.293> οὔ νύ ς' ἐκεῖς' ἐνόησα πονεύμενον, οὐδέ τις ἄλλος
<quint. smyrn. 5.294> ̓Αργείων, ὅτε Τρῶες ̓Αχιλλέα δῃωθέντα
<quint. smyrn. 5.295> ἑλκέμεναι μενέαινον: ἐγὼ δ ὑπὸ δουρὶ καὶ ἀλκῇ
<quint. smyrn. 5.296> τῶν μὲν γούνατ' ἔλυσα κατὰ μόθον, οὓς δ' ἐφόβησα
<quint. smyrn. 5.297> αἰὲν ἐπεσσύμενος: τοὶ δ' ἀργαλέως φοβέοντο
<quint. smyrn. 5.298> χήνεσιν ἢ γεράνοισιν ἐοικότες, οἷς ἐπορούσῃ
<quint. smyrn. 5.299> αἰετὸς ἠιόεν πεδίον κάτα βοσκομένοισιν:
<quint. smyrn. 5.300> ὣς Τρῶες πτώσσοντες ἐμὸν δόρυ καὶ θοὸν ἆορ
<quint. smyrn. 5.301> ̓́Ιλιον ἐς κατέδυσαν ἀλευάμενοι μέγα πῆμα.
<quint. smyrn. 5.302> σοὶ δὲ καὶ εἰ τότε κάρτος ἐπήλυθεν, οὔτι μευ ἄγχι
<quint. smyrn. 5.303> μάρναο δυσμενέεσσιν, ἑκὰς δέ που ἦσθα καὶ αὐτὸς
<quint. smyrn. 5.304> ἀμφ' ἄλλῃσι φάλαγξι πονεύμενος, οὐ περὶ νεκρῷ
<quint. smyrn. 5.305> ἀντιθέου ̓Αχιλῆος, ὅπου μάλα δῆρις ὀρώρει.”
<quint. smyrn. 5.306> ὣς φάτο: τὸν δ' ̓Οδυσῆος ἀμείβετο κερδαλέον κῆρ:
<quint. smyrn. 5.307> “Αἶαν, ἐγὼν οὐ σεῖο κακώτερος ἔλπομαι εἶναι
<quint. smyrn. 5.308> οὐ νόον οὐδὲ βίην, εἰ καὶ μάλα φαίδιμος ἐσσί:
<quint. smyrn. 5.309> ἀλλὰ νόῳ μὲν ἔγωγε πολὺ προφερέ1στερός εἰμι
<quint. smyrn. 5.310> σεῖο μετ' ̓Αργείοισι, βίῃ δέ τοι ἀμφήριστος
<quint. smyrn. 5.311> ἢ καὶ ἀγαυότερος: τὸ δέ που καὶ Τρῶες ἴσασιν,
<quint. smyrn. 5.312> οἵ με μέγα τρομέουσι καὶ ἢν ἀπάτερθεν ἴδωνται.
<quint. smyrn. 5.313> καὶ δ' αὐτὸς σάφα οἶδας ἐμὸν μένος ἠδὲ καὶ ἄλλοι
<quint. smyrn. 5.314> ἀμφὶ παλαισμοσύνῃ πολυτειρέϊ πολλὰ μογήσας,
<quint. smyrn. 5.315> ὁππότε δὴ περὶ σῆμα δαϊκταμένου Πατρόκλοιο
<quint. smyrn. 5.316> Πηλείδης ἐρίθυμος ἀγακλυτὰ θῆκεν ἄεθλα.”
<quint. smyrn. 5.317> ὣς φάτο Λαέρταο κλυτὸς πάϊς ἀντιθέοιο.
<quint. smyrn. 5.318> καὶ τότε Τρώιοι υἷες ἔριν δικάσαντ' ἀλεγεινὴν
<quint. smyrn. 5.319> αἰζηῶν: νίκην δὲ καὶ ἄμβροτα τεύχεα δῶκαν
<quint. smyrn. 5.320> πάντες ὁμοφρονέοντες ἐϋπτολέμῳ ̓Οδυσῆι:
<quint. smyrn. 5.321> τοῦ δ' ἄμοτον γήθησε νόος: στονάχησε δὲ λαός.
<quint. smyrn. 5.322> παχνώθη δ' Αἴαντος ἐῢ σθένος: αἶψα δ' ἄρ' αὐτῷ
<quint. smyrn. 5.323> ἄτη ἀνιηρὴ περικάππεσε: πὰν δέ οἱ εἴσω
<quint. smyrn. 5.324> ἔζεσε φοίνιον αἷμα: χολὴ δ' ὑπερέβλυσεν αἰνή:
<quint. smyrn. 5.325> ἥπατι δ' ἔγκατ' ἔμικτο: περὶ κραδίην δ' ἀλεγεινὸν
<quint. smyrn. 5.326> ἷξεν ἄχος, καὶ δριμὺ δι' ἐγκεφάλοιο θεμέθλων
<quint. smyrn. 5.327> ἐσσύμενον μήνιγγας ἄδην ἀμφήλυθεν ἄλγος,
<quint. smyrn. 5.328> σὺν δ' ἔχεεν νόον ἀνδρός: ἐπὶ χθονὶ δ' ὄμματα πήξας
<quint. smyrn. 5.329> ἔστη ἀκινήτῳ ἐναλίγκιος: ἀμφὶ δ' ἑταῖροι
<quint. smyrn. 5.330> ἀχνύμενοί μιν ἄγεσκον ἐϋπρώρους ἐπὶ νῆας
<quint. smyrn. 5.331> πολλὰ παρηγορέοντες: ὁ δ' ὑστατίην ποσὶν οἶμον
<quint. smyrn. 5.332> ἤιεν οὐκ ἐθέλων: σχεδόθεν δέ οἱ ἕσπετο Μοῖρα.
<quint. smyrn. 5.333> ἀλλ' ὅτε δὴ κατὰ νῆας ἔβαν καὶ ἀπείρονα πόντον,
<quint. smyrn. 5.334> ̓Αργεῖοι δόρποιο μεμαότες ἠδὲ καὶ ὕπνου,
<quint. smyrn. 5.335> καὶ τότ' ἔσω μεγάλοιο Θέτις κατεδύσατο πόντου:
<quint. smyrn. 5.336> σὺν δέ οἱ ἄλλαι ἴσαν Νηρηίδες: ἀμφὶ δ' ἄρα σφι
<quint. smyrn. 5.337> νήχετο κήτεα πολλά, τά, τά τε τρέφει ἁλμυρὸν οἶδμα.
<quint. smyrn. 5.338> αἱ δὲ μέγα σκύζοντο Προμηθέϊ μητιόεντι
<quint. smyrn. 5.339> μνώμεναι, ὡς κείνοιο θεοπροπίῃσι Κρονίων
<quint. smyrn. 5.340> δῶκε Θέτιν Πηλῆι καὶ καὶ οὐκ ἐθέλουσαν ἄγεσθαι.
<quint. smyrn. 5.341> Κυμοθόη δ' ἐν τῇσι μέγ' ἀσχαλόως' ἀγόρευεν:
<quint. smyrn. 5.342> “ὤ πόποι, ὡς ὅ γε λυγρὸς ἐπάξια πήμαθ' ὑπέτλη
<quint. smyrn. 5.343> δεσμῷ ἐν ἀρρήκτῳ, ὅτε οἱ μέγας αἰετὸς ἧπαρ
<quint. smyrn. 5.344> κεῖρεν ἀεξόμενον κατὰ νηδύος ἔνδοθι δύνων.”
<quint. smyrn. 5.345> ὣς φάτο Κυμοθόη κυανοπ λοκάμοις ἁλίῃσιν.
<quint. smyrn. 5.346> ἠέλιος δ' ἀπόρουσεν, ἐπεσκιόωντο δ' ἀλωαὶ
<quint. smyrn. 5.347> νυκτὸς ἐπεσσυμένης, ἐπεκίδνατο δ' οὐρανὸν ἄστρα.
<quint. smyrn. 5.348> ̓Αργεῖοι δ' ἐπὶ νηυσὶ τανυπρώροισιν ἴαυον
<quint. smyrn. 5.349> ὕπνῳ ὑπ' ἀμβροσίῳ δεδμημένοι ἠδὲ καὶ οἴνῳ
<quint. smyrn. 5.350> ἡδέϊ, τὸν Κρήτηθε παρ' ̓Ιδομενῆος ἀγαυοῦ
<quint. smyrn. 5.351> ναῦται ὑπὲρ πόντοιο πολυκλύστοιο φέρεσκον.
<quint. smyrn. 5.352> Αἴας δ' ̓Αργείοισι χολούμενος οὔτ' ἄρα δόρπου
<quint. smyrn. 5.353> μνήσατ' ἐνὶ κλισίῃ μελιηδέος, οὔτε μιν ὕπνος
<quint. smyrn. 5.354> ἄμφεχεν, ἀλλ' ὅ γ' ἑοῖσιν ἐν ἔντεσι δύσατο θύων:
<quint. smyrn. 5.355> εἵλετο δὲ ξίφος ὀξύ, καὶ ἄσπετα πορφύρεσκεν,
<quint. smyrn. 5.356> ἢ ὅ γ' ἐνιπρήσῃ νῆας καὶ πάντας ὀλέσσῃ
<quint. smyrn. 5.357> ̓Αργείους, ἢ μοῦνον ὑπὸ ξίφεϊ στονόεντι
<quint. smyrn. 5.358> δῃώσῃ μελεϊστὶ θοῶς δολόεντ' ̓Οδυσῆα.
<quint. smyrn. 5.359> καὶ τὰ μὲν ὥς ὥρμαινε, τὰ δὴ τάχα πάντ' ἐτέλεσσεν,
<quint. smyrn. 5.360> εἰ μή οἱ Τριτωνὶς ἀάσχετον ἔμβαλε λύσσαν:
<quint. smyrn. 5.361> κήδετο γὰρ φρεσὶν ᾗσι πολυτλήτου ̓Οδυσῆος
<quint. smyrn. 5.362> ἱρῶν μνωομένη, τά οἱ ἔμπεδα κεῖνος ἔρεξε:
<quint. smyrn. 5.363> τοὔνεκα δὴ μεγάλοιο μένος Τελαμωνιάδαο
<quint. smyrn. 5.364> τρέψεν ἀπ' ̓Αργείων. ὁ δ' ἄρ' ἤιε λαίλαπι ἶσος
<quint. smyrn. 5.365> σμερδαλέῃ στυγερῇσι καταιγίσι βεβριθυίῃ,
<quint. smyrn. 5.366> ἥ τε φέρει ναύτῃσι τέρας κρυεροῖο φόβοιο,
<quint. smyrn. 5.367> Πληιὰς εὖτ' ἀκάμαντος ἐς ὠκεανοῖο ῥέεθρα
<quint. smyrn. 5.368> δύεθ' ὑποπτώσσουσα περικλυτὸν ̓Ωρίωνα,
<quint. smyrn. 5.369> ἠέρα συγκλονέουσα, μέμηνε δὲ χείματι πόντος:
<quint. smyrn. 5.370> τῇ εἰκὼς οἴμησεν, ὅπῃ μιν γυῖα φέρεσκον.
<quint. smyrn. 5.371> πάντη δ' ἀμφιθέεσκεν ἀναιδέϊ θηρὶ ἐοικώς,
<quint. smyrn. 5.372> ὅς τε βαθυσκοπέλοιο διέσσυται ἄγκεα βήσσης
<quint. smyrn. 5.373> ἀφριόων γενύεσσι καὶ ἄλγεα πολλὰ μενοινῶν
<quint. smyrn. 5.374> ἢ κυσὶν ἢ ἀγρόταις, οἵ οἱ τέκνα δῃώσωνται
<quint. smyrn. 5.375> ἄντρων ἐξερύσαντες, ὁ δ' ἀμφὶ γένυσσι βεβρυχώς,
<quint. smyrn. 5.376> εἴ που ἔτ' ἐν ξυλόχοισιν ἴδοι θυμήρεα τέκνα:
<quint. smyrn. 5.377> τῷ δ' εἴ τις κύρσειε μεμηνότα θυμὸν ἔχοντι,
<quint. smyrn. 5.378> αὐτοῦ οἱ βιότοιο λυγρὸν περιτέλλεται ἦμαρ:
<quint. smyrn. 5.379> ὥς ὅ γ' ἀμείλιχα θῦνε, μέλαν δέ οἱ ἔζεεν ἦτορ,
<quint. smyrn. 5.380> εὖτε λέβης ἀλίαστον ἐπ' ἐσχάρῃ ̔Ηφαίστοιο
<quint. smyrn. 5.381> ῥοιβδηδὸν μαίνηται ὑπαὶ πυρὸς αἰθομένοιο,
<quint. smyrn. 5.382> γάστρην ἀμφὶς ἅπασαν ὅτε ξύλα πολλὰ θέρηται,
<quint. smyrn. 5.383> ἐννεσίῃς δρηστῆρος ἐπειγομένου ἐνὶ θυμῷ,
<quint. smyrn. 5.384> εὐτραφέος σιάλοιο περὶ τρίχας ὥς κεν ἀμέρσῃ:
<quint. smyrn. 5.385> ὣς τοῦ ὑπὸ στέρνοισι πελώριος ἔζεε θυμός.
<quint. smyrn. 5.386> μαίνετο δ' ἠΰτε πόντος ἀπείριτος ἠὲ θύελλα
<quint. smyrn. 5.387> ἤ πυρὸς ἀκαμάτοιο θοὸν μένος, εὖτ' ἀλίαστον
<quint. smyrn. 5.388> μαίνηται κατ' ὄρεσφι βίη μεγάλου ἀνέμοιο,
<quint. smyrn. 5.389> πίπτῃ δ' αἰθομένη πυρὶ πάντοθεν ἄσπετος ὕλη:
<quint. smyrn. 5.390> ὣς Αἴας ὀδύνῃσι πεπαρμένος ὄβριμον ἦτορ
<quint. smyrn. 5.391> μαίνετο λευγαλέως: ἄπλετος δέ οἱ ἔρρεεν ἀφρὸς
<quint. smyrn. 5.392> ἐκ στόματος, βρυχὴ γναθμοῖσιν ὀρώρει:
<quint. smyrn. 5.393> τεύχεα δ' ἀμφ' ὤμοισιν ἐπέβραχε, τοὶ δ' ὁρόωντες
<quint. smyrn. 5.394> πάντες ὁμῶς ἑνὸς ἀνδρὸς ὑποτρομέεσκον ὁμοκλήν.
<quint. smyrn. 5.395> καὶ τότ' ἀπ' ̓Ωκεανοῖο κίε χρυσήνιος ̓Ηώς:
<quint. smyrn. 5.396> Υπνος δ' οὐρανὸν εὐρὺν ἀνήιεν εἴκελος αὔρῃ,
<quint. smyrn. 5.397> ̔́Ηρῃ δὲ ξύμβλητο νέον πρὸς ̓́Ολυμπον ἰούσῃ
<quint. smyrn. 5.398> Τηθύος ἐξ ἱερῆς, ὅθι που προτέρῃ μόλεν ἠοῖ:
<quint. smyrn. 5.399> ἡ δέ ἑ κύσσεν ἑλοῦς' ὅτι οἱ πέλε γαμβρὸς ἀμύμων,
<quint. smyrn. 5.400> ἐξ οὗ οἱ Κρονίωνα κατεύνασεν ἐν λεχέεσσιν
<quint. smyrn. 5.401> ̓́Ιδης ἀμφὶ κάρηνα χολούμενον ̓Αργείοισιν:
<quint. smyrn. 5.402> αἶψα δ' ἄρ' ἡ μὲν ἔβη Ζηνὸς δόμον, ὅς δ' ἐπὶ λέκτρα
<quint. smyrn. 5.403> Πασιθέης οἴμησεν: ἀνέγρετο δ' ἔθνεα φωτῶν.
<quint. smyrn. 5.404> Αἴας δ' ἀκαμάτῳ ἐναλίγκιος ̓Ωρίωνι
<quint. smyrn. 5.405> φοίτα ἐνὶ στέρνοισιν ἔχων ὀλοόφρονα λύσσαν:
<quint. smyrn. 5.406> ἐν δ' ἔθορεν μήλοισι, λέων ὥς ὀβριμόθυμος
<quint. smyrn. 5.407> λιμῷ ὑπ' ἀργαλέῳ δεδμημένος ἄγριον ἦτορ:
<quint. smyrn. 5.408> καὶ τὰ μὲν ἐν κονίῃσιν ἐπασσύτερ' ἄλλοθεν ἄλλα
<quint. smyrn. 5.409> κάββαλεν, ἠΰτε φύλλα μένος κρατεροῦ Βορέαο
<quint. smyrn. 5.410> χεύῃ, ὅτ' ἀνομένου θέρεος μετὰ χεῖμα τράπηται:
<quint. smyrn. 5.411> ὥς Αἴας μήλοισι μέγ' ἀσχαλόων ἐνόρουσεν
<quint. smyrn. 5.412> ἐλπόμενος Δαναοῖσι κακὰς ἐπὶ κῆρας ἰάλλειν.
<quint. smyrn. 5.413> καὶ τότε δὴ Μενέλαος ἀδελφεῷ ἄγχι παραστὰς
<quint. smyrn. 5.414> κρύβδ' ἄλλων Δαναῶν τοῖον ποτὶ μῦθον ἔειπε:
<quint. smyrn. 5.415> “σήμερον ἦ τάχα πᾶσιν ὀλέθριον ἔσσεται ἦμαρ
<quint. smyrn. 5.416> Αἴαντος μεγάλοιο περὶ φρεσὶ μαινομένοιο,
<quint. smyrn. 5.417> ὅς τάχα νῆας ἐνιπρήσει, κτανέει δὲ καὶ ἡμέας
<quint. smyrn. 5.418> πάντας ἐνὶ κλισίῃσι κοτεσσάμενος περὶ τευχέων.
<quint. smyrn. 5.419> ὡς ὄφελον μὴ τῶνδε Θέτις πέρι δῆριν ἔθηκε,
<quint. smyrn. 5.420> μηδ' ἄρα Λαέρταο πάϊς μέγ' ἀμείνονι φωτὶ
<quint. smyrn. 5.421> ἔτλη δηριάασθαι ἐναντίον ἄφρονι θυμῷ.
<quint. smyrn. 5.422> νῦν δὲ μέγ' ἀασάμεσθα, κακὸς δέ τις ἤπαφε δαίμων:
<quint. smyrn. 5.423> ἕρκος γὰρ πολέμοιο δεδουπότος Αἰακίδαο
<quint. smyrn. 5.424> μοῦνον ἔτ' ἦν Αἴαντος ἐΰ σθένος: ἀλλ' ἄρα καὶ τὸν
<quint. smyrn. 5.425> ἡμῖν ἐξολέσουσι θεοὶ κακὰ νῶιν ἄγοντες,
<quint. smyrn. 5.426> ὥς κεν πάντες ἄϊστον ἀναπλήσωμεν ὄλεθρον.”
<quint. smyrn. 5.427> ὥς; φάμενον προσέειπεν ἐϋμμελίης ̓Αγαμέμνων:
<quint. smyrn. 5.428> “μὴ νῦν, ὦ Μενέλαε, μέγ' ἀχνύμενος περὶ θυμῷ
<quint. smyrn. 5.429> σκύζεο μητιόεντι Κεφαλλήνων βασιλῆι:
<quint. smyrn. 5.430> οὐ γὰρ ὅ γ' αἴτιός ἐστιν, ἐπεὶ μάλα πολλάκις ἡμῖν
<quint. smyrn. 5.431> γίνεται ἐσθλὸν ὄνειαρ, ἄχος δ' ἄρα δυσμενέεσσιν.”
<quint. smyrn. 5.432> ὣς οἱ μὲν Δαναῶν ἀκαχήμενοι ἠγορόωντο.
<quint. smyrn. 5.433> μηλονόμοι δ' ἀπάνευθε παρὰ Ξάνθοιο ῥεέθροις
<quint. smyrn. 5.434> πτῶσσον ὑπὸ μυρίκῃσιν ἀλευάμενοι βαρὺ πῆμα:
<quint. smyrn. 5.435> ὡς δ' ὅταν αἰετὸν ὠκὺν ὑποπτώσσωσι λαγωοὶ
<quint. smyrn. 5.436> θάμνοις ἐν λασίοισιν, ὁ δ' ἐγγύθεν ὀξὺ κεκληγὼς
<quint. smyrn. 5.437> πωτᾶτ' ἔνθα καὶ ἔνθα τανυσσάμενος πτερύγεσσιν:
<quint. smyrn. 5.438> ὣς οἵ γ' ἄλλοθεν ἄλλος ὑπέτρεσαν ὄβριμον ἄνδρα.
<quint. smyrn. 5.439> ὀψὲ δ' ὄ γ' ἀρνειοῖο κατακταμένου σχεδὸν ἔστη,
<quint. smyrn. 5.440> καί ῥ' ὀλοὸν γελάσας τοῖον ποτὶ μῦθον ἔειπε:
<quint. smyrn. 5.441> “κεῖσό νυν ἐν κονίῃσι, κυνῶν βόσις ἠδ' οἰωνῶν:
<quint. smyrn. 5.442> οὐ γάρ ς' οὐδ' ̓Αχιλῆος ἐρύσσατο κύδιμα τεύχη,
<quint. smyrn. 5.443> ὧν ἕνεκ̔ ἀφραδέων μέγ' ἀμείνονι δηριάασκες:
<quint. smyrn. 5.444> κεῖσο, κύον: δὲ γὰρ οὔτι γοήσεται ἀμφιπεσοῦσα
<quint. smyrn. 5.445> κουριδίη μετὰ παιδὸς ἀάσχετον ἀσχαλόωσα,
<quint. smyrn. 5.446> οὐ τοκέες: τοῖς οὔτι μετέσσεαι ἐλδομένοισι
<quint. smyrn. 5.447> γήραος ἐσθλὸν ὄνειαρ, ἐπεί νύ σε τήλ' ἀπὸ πάτρης
<quint. smyrn. 5.448> οἰωνοί τε κύνες τε δεδουπότα δαρδάψουσιν.”
<quint. smyrn. 5.449> ὣς ἄρ' ἔφη δολόεντα μετὰ κταμένοις ̓Οδυσῆα
<quint. smyrn. 5.450> κεῖσθαι ἰϊόμενος μεμορυγμένον αἵματι πολλῷ:
<quint. smyrn. 5.451> καὶ τότε οἱ Τριτωνὶς ἀπὸ φρενὸς ἠδὲ καὶ ὄσσων
<quint. smyrn. 5.452> ἐσκέδασεν Μανίην βλοσυρὴν πνείουσαν ὄλεθρον:
<quint. smyrn. 5.453> ἡ δὲ θοῶς ἵκανε ποτὶ Στυγὸς αἰπὰ ῥέεθρα,
<quint. smyrn. 5.454> ῇχι θοαὶ ναὶ ναίουσιν ̓Εριννύες, αἵ τε βροτοῖσιν
<quint. smyrn. 5.455> αἰὲν ὑπερφιάλοισι κακὰς ἐφιᾶσιν ἀνίας.
<quint. smyrn. 5.456> Αἴας δ', ὡς ἴδε μῆλα κατὰ χθονὸς ἀσπαίροντα,
<quint. smyrn. 5.457> θάμβεεν ἐν φρεσὶ πάμπαν: ὀΐσατο γὰρ δόλον εἶναι
<quint. smyrn. 5.458> ἐκ μακάρων: πάντεσσι δ' ὑπεκλάσθη μελέεσσι
<quint. smyrn. 5.459> βλήμενος ἄλγεσι θυμὸν ἀπήιον: οὐδ' ἄρα πρόσσω
<quint. smyrn. 5.460> ἔσθενεν ἀσχαλόων ἐπιβήμεναι οὔτ' ἄρ' ὀπίσσω,
<quint. smyrn. 5.461> ἀλλ' ἔστη σκοπιῇ ἐναλίγκιος, ἥ τ' ἐν ὄρεσσι
<quint. smyrn. 5.462> πασάων μάλα πολλὸν ὑπερτάτη ἐρρίζωται.
<quint. smyrn. 5.463> ἀλλ' ὅτε οἱ πάλι θυμὸς ἐνὶ στήθεσσιν ἀγέρθη,
<quint. smyrn. 5.464> λυγρὸν ἀνεστονάχησεν, ἔπος δ' ὀλοφύρετο τοῖον:
<quint. smyrn. 5.465> “ὤ μοι ἐγώ, τί νυ τόσσον ἀπέχθομαι ἀθανάτοισιν;
<quint. smyrn. 5.466> οἵ με φρένας βλάψαντο, κακὴν δ' ἐπὶ λύσσαν ἔθεντο,
<quint. smyrn. 5.467> μῆλα κατακτεῖναι, τά μοι οὐκ ἔσαν αἴτια θυμοῦ.
<quint. smyrn. 5.468> ὡς ὄφελον τίσασθαι ̓Οδυσσέος ἀργαλέον κῆρ
<quint. smyrn. 5.469> χερσὶν ἐμῇς, ἐπεὶ ἦ με κακῇ περικάββαλεν ἄτῃ
<quint. smyrn. 5.470> λυγρὸς ἐὼν μάλα πάγχυ: πάθοι γε μὲν ἄλγεα θυμῷ,
<quint. smyrn. 5.471> ὁππόσα μητιόωνται ̓Εριννύες ἀνθρώποισιν
<quint. smyrn. 5.472> ἀργαλέοις: δοῖεν δὲ καὶ ἄλλοις ̓Αργείοισιν
<quint. smyrn. 5.473> ὑσμίνας ὀλοὰς καὶ πένθεα δακρυόεντα,
<quint. smyrn. 5.474> αὐτῷ τ' ̓Ατρείδῃ ̓Αγαμέμνονι: μηδ' ὅ γ' ἀπήμων
<quint. smyrn. 5.475> ἔλθοι ἑὸν ποτὶ δῶμα λιλαιόμενός περ ἱκέσθαι.
<quint. smyrn. 5.476> ἀλλὰ τί μοι στυγεροῖσι μετέμμεναι ἐσθλὸν ἐόντα;
<quint. smyrn. 5.477> ἐρρέτω ̓Αργείων ὀλοὸς στρατός: ἐρρέτω αἰὼν
<quint. smyrn. 5.478> ἄσχετος: οὐ γὰρ ἔτ' ἐσθλὸς ἔχει γέρας, ἀλλὰ χερείων
<quint. smyrn. 5.479> τιμήεις τε πέλει καὶ φίλτερος: ἦ γὰρ ̓Οδυσσεὺς
<quint. smyrn. 5.480> τίετ' ἐν ̓Αργείοισιν, ἐμεῦ δ' ἐπὶ πάγχυ λάθοντο
<quint. smyrn. 5.481> ἔργων θ', ὁππός' ἔρεξα καὶ ἔτλην εἵνεκα λαῶν.”
<quint. smyrn. 5.482> ὣς εἰπὼν πάϊς ἐσθλὸς ἐϋσθενέος Τελαμῶνος
<quint. smyrn. 5.483> ̔Εκτόρεον ξίφος ὦσε δι' αὐχένος: ἐκ δέ οἱ αἷμα
<quint. smyrn. 5.484> ἐσσύμενον κελάρυζεν. ὁ δ' ἐν κονίῃσι τανύσθη
<quint. smyrn. 5.485> Τυφὼν ὥς, τὸν Ζηνὸς ἐνεπρήσαντο κεραυνοί:
<quint. smyrn. 5.486> ἀμφὶ δὲ γαῖα μέλαινα μέγα στονάχησε πεσόντος.
<quint. smyrn. 5.487> καὶ τότε δὴ Δαναοὶ κίον ἀθρόοι, ὡς ἐσίδοντο
<quint. smyrn. 5.488> κείμενον ἐν κονίῃσι: πάρος δέ οἱ οὔτις ἵκανεν
<quint. smyrn. 5.489> ἐγγύς, ἐπεὶ μάλα πάντας ἔχεν δέος εἰσορόωντας.
<quint. smyrn. 5.490> αἶψα δ' ἄρα κταμένῳ περικάππεσον: ἀμφὶ δὲ κρᾶτα
<quint. smyrn. 5.491> πρηνέες ἐκχύμενοι κόνιν ἄσπετον ἀμφεχέοντο,
<quint. smyrn. 5.492> καί σφιν ὀδυρομένων γόος αἰθέρα δῖον ἵκανεν:
<quint. smyrn. 5.493> ὡς δ' ὅταν εἰροπόκων ὀΐων ἄπο νήπια τέκνα
<quint. smyrn. 5.494> ἀνέρες ἐξελάσωσιν, ἵνα σφίσι δαῖτα κάμωνται,
<quint. smyrn. 5.495> αἱ δὲ μέγα σκαίρουσι διηνεκέως μεμακυῖαι
<quint. smyrn. 5.496> μητέρες ἐκ τεκέων σηκούς πέρι χηρωθέντας:
<quint. smyrn. 5.497> ὥς οἵ γ' ἀμφ' Αἴαντα μέγα στένον ἤματι κείνῳ
<quint. smyrn. 5.498> πανσυδίῃ: μέγα δέ σφιν ἐπέβραχε δάσκιος ̓́Ιδη
<quint. smyrn. 5.499> καὶ πεδίον καὶ νῆες ἀπειρεσίη τε θάλασσα.
<quint. smyrn. 5.500> Τεῦκρος δ' ἀμφ' αὐτῷ μάλα μήδετο κῆρας ἐπισπεῖν
<quint. smyrn. 5.501> ἀργαλέας: τὸν δ' ἄλλοι ἀπὸ ξίφεος μεγάλοιο
<quint. smyrn. 5.502> εἶργον. ὁ δ' ἀσχαλόων περικάππεσε τεθνειῶτι
<quint. smyrn. 5.503> δάκρυα πολλὰ χέων ἀδινώτερα νηπιάχοιο,
<quint. smyrn. 5.504> ὅς τε παρ' ἐσχαρεῶνι τέφρην περιειμένος ὤμοις
<quint. smyrn. 5.505> κάκ κεφαλῆς μάλα πάμπαν ὀδύρεται ὀρφανὸν ἦμαρ
<quint. smyrn. 5.506> μητρὸς ἀποφθιμένης, ἥ μιν τρέφε νήιδα πατρός:
<quint. smyrn. 5.507> ὣς ὅ γε κωκύεσκε κασιγνήτοιο δαμέντος
<quint. smyrn. 5.508> ἑρπύζων περὶ νεκρόν, ἔπος δ' ὀλοφύρετο τοῖον:
<quint. smyrn. 5.509> “Αἶαν καρτερόθυμε, τί ἤ νύ τοι ἐβλάβετ' ἦτορ
<quint. smyrn. 5.510> οἷ αὐτῷ στονόεντα φόνον καὶ πῆμα βαλέσθαι;
<quint. smyrn. 5.511> ἦ ἵνα Τρώιοι υἷες ὀϊζύος ἀμπνεύσωσιν,
<quint. smyrn. 5.512> ̓Αργείους δ' ὀλέσωσι σέθεν κταμένοιο κιόντες;
<quint. smyrn. 5.513> οὐ γὰρ τοῖσδ' ἔτι θάρσος ὅσον πάρος ὀλλυμένοισιν
<quint. smyrn. 5.514> ἔσσεται ἐν πολέμῳ: σὺ γὰρ ἔπλεο πήματος ἄλκαρ:
<quint. smyrn. 5.515> οὐδ' ἔτ' ἐμοὶ νόστοιο τέλος σέο δεῦρο θανόντος
<quint. smyrn. 5.516> ἁνδάνει, ἀλλὰ καὶ αὐτὸς ἐέλδομαι ἐνθάδ' ὀλέσθαι,
<quint. smyrn. 5.517> ὄφρα με σὺν σοὶ γαῖα φερέσβιος ἀμφικαλύπτῃ:
<quint. smyrn. 5.518> οὐ γάρ μοι τοκέων τόσσον μέλει, εἴ που ἔτ' εἰσίν,
<quint. smyrn. 5.519> εἴ που ἔτ' ἀμφινέμονται ἔτι ζωοὶ Σαλαμῖνα,
<quint. smyrn. 5.520> ὅσσον σεῖο θανόντος, ἐπεὶ σύ μοι ἔπλεο κῦδος.”
<quint. smyrn. 5.521> ἦ ῥα μέγα στενάχων: ἐπὶ δ' ἔστενε δῖα Τέκμησσα
<quint. smyrn. 5.522> Αἴαντος παράκοιτις ἀμύμονος, ἥνπερ ἐοῦσαν
<quint. smyrn. 5.523> ληιδίην σφετέρην ἄλοχον θέτο, καί μιν ἄνασσαν
<quint. smyrn. 5.524> πάντων ἔμμεν ἔτευξεν, ὅσων ἀνὰ δῶμα γυναῖκες
<quint. smyrn. 5.525> ἐδνωταὶ μεδέουσι παρ' ἀνδράσι κουριδίοισιν:
<quint. smyrn. 5.526> ἡ δέ οἱ ἀκαμάτῃσιν ὑπ' ἀγκοίνῃσι δαμεῖσα
<quint. smyrn. 5.527> Εὐρυσάκην τέκεθ' υἱὸν ἐοικότα πάντα τοκῆι:
<quint. smyrn. 5.528> ἀλλ' ὁ μὲν οὖν ἔτι τυτθὸς ἐνὶ λεχέεσσι λέλειπτο:
<quint. smyrn. 5.529> ἡ δὲ μέγα στενάχουσα φίλῳ περικάππεσε νεκρῷ
<quint. smyrn. 5.530> ἐντυπὰς ἐν κονίῃσι καλὸν δέμας αἰσχύνουσα:
<quint. smyrn. 5.531> καί ῥ' ὀλοφυδνὸν ἄϋσε μέγ' ἀχνυμένη κέαρ ἔνδον:
<quint. smyrn. 5.532> “ὤ μοι ἐγὼ δύστηνος, ἐπεὶ θάνες, οὔτι δαϊχθεὶς
<quint. smyrn. 5.533> δυσ1 μενέων παλάμῃσιν ἀνὰ μόθον, ἀλλὰ σοὶ αὐτῷ:
<quint. smyrn. 5.534> τῷ μοι πένθος ἄλαστον ἐποίχεται: οὐ γὰρ ἐώλπειν
<quint. smyrn. 5.535> σεῖο καταφθιμένοιο πολύστονον ἦμαρ ἰδέσθαι
<quint. smyrn. 5.536> ἐν Τροίῃ: τὰ δὲ πάντα κακαὶ διὰ Κῆρες ἔχευαν:
<quint. smyrn. 5.537> ὥς μ' ὄφελον τὸ πάροιθε περὶ τραφερὴ χάνε γαῖα,
<quint. smyrn. 5.538> πρὶν σέο πότμον ἰδέσθαι ἀμείλιχον: οὐ γὰρ ἔμοιγε
<quint. smyrn. 5.539> ἄλλο χερειότερόν ποτ' ἐσήλυθεν ἐς φρένα πῆμα,
<quint. smyrn. 5.540> οὐδ' ὅτε με πρώτιστον ἐμῆς ἀποτηλόθι πάτρης
<quint. smyrn. 5.541> καὶ τοκέων εἴρυσσας ἅμ' ἄλλῃς ληιάδεσσι
<quint. smyrn. 5.542> πόλλ' ὀλοφυρομένην, ἐπεὶ ἦ νύ με τὸ πρὶν ἄνασσαν
<quint. smyrn. 5.543> αἰδοίην περ ἐοῦσαν ἐπήιε δούλιον ἦμαρ:
<quint. smyrn. 5.544> ἀλλά μοι οὔτε πάτρης θυμηδέος οὔτε τοκήων
<quint. smyrn. 5.545> μέμβλεται οἰχομένων, ὁπόσον σέο δῃωθέντος,
<quint. smyrn. 5.546> οὕνεκά μοι δειλῇ θυμήρεα πάντα μενοίνας,
<quint. smyrn. 5.547> καί ῥά μ' ἔθηκας ἄκοιτιν ὁμόφρονα, καί ῥά μ' ἔφησθα
<quint. smyrn. 5.548> τεύξειν αὐτίκ' ἄνασσαν ἐϋκτιμένης Σαλαμῖνος
<quint. smyrn. 5.549> νοστήσας Τροίηθε: τὰ δ' θεὸς ἄμμι τέλεσσεν:
<quint. smyrn. 5.550> ἀλλὰ σὺ μέν μοι ἄϊστος ἀποίχεαι, οὐδέ νύ σοί περ
<quint. smyrn. 5.551> μέμβλετ' ἐμεῦ καὶ παιδός, ὅς οὐ πατρὶ τέρψεται ἦτορ,
<quint. smyrn. 5.552> οὐ σέο κοιρανίης ἐπιβήσεται, ἀλλά μιν ἄλλοι
<quint. smyrn. 5.553> δμῶα λυγρόν τεύξουσιν, ἐπεὶ πατρὸς οὐκέτ' ἐόντος
<quint. smyrn. 5.554> νηπίαχοι κομέονται ὑπ' ἄνδρεσσιν μάλα πολλὸν
<quint. smyrn. 5.555> χειροτέροις: ὀλοῇ γὰρ ὑπ' ὀρφανίῃ βαρὺς αἰὼν
<quint. smyrn. 5.556> παισὶ πέλει, καὶ πήματ' ἐπ' ἄλλοθεν ἄλλα χέονται:
<quint. smyrn. 5.557> καὶ δέ με δειλαίην τάχα δούλιον ἵξεται ἦμαρ
<quint. smyrn. 5.558> οἰχομένου σέο πρόσθεν, ὅ μοι θεὸς ὥς ἐτέτυξο.”
<quint. smyrn. 5.559> ὥς φ; μένην προσέειπε φίλα φρονέων ̓Αγαμέμνων:
<quint. smyrn. 5.560> “ὦ γύναι, οὔ νύ σέ τις δμωήν ποτε θήσεται ἄλλος
<quint. smyrn. 5.561> Τεύκρου ἔτι ζώοντος ἀμύμονος ἠδ' ἐμεῦ αὐτοῦ:
<quint. smyrn. 5.562> ἀλλά σε τίσομεν αἰέν ἀπειρεσίοις γεράεσσι,
<quint. smyrn. 5.563> τίσομεν ὥστε θεήν, καὶ σὸν τέκος, ὡς ἔτ' ἐόντος
<quint. smyrn. 5.564> ἀντιθέου Αἴαντος, ὅς ἔπλετο κάρτος ̓Αχαιῶν.
<quint. smyrn. 5.565> αἴθ' ὄφελον μηδ' ἄλγος ̓Αχαιίδα θήκατο πάσῃ
<quint. smyrn. 5.566> αὐτὸς ἐῇ ὑπὸ χειρὶ δαμείς: οὐ γάρ μιν ἀπείρων
<quint. smyrn. 5.567> δυσμενέων σθένε λαός ὑπ' ̓́Αρεϊ δῃώσασθαι.”
<quint. smyrn. 5.568> ὣς ἔφατ' ἀχνύμενος κέαρ ἔνδοθεν: ἀμφὶ δὲ λαοὶ
<quint. smyrn. 5.569> οἰκτρὸν ἀνεστονάχησαν, ἐπίαχε δ' ̔Ελλήσποντος
<quint. smyrn. 5.570> μυρομένων, ὀλοὴ δὲ περὶ σφίσι πέπτατ' ἀνίη.
<quint. smyrn. 5.571> καὶ δ' αὐτόν λάβε πένθος ̓Οδυσσέα μητιόεντα
<quint. smyrn. 5.572> κείνου ἀποκταμένοιο, καὶ ἀχνύμενος κατὰ θυμὸν
<quint. smyrn. 5.573> τοῖον ἔπος μετέειπεν ἀκηχεμένοισιν ̓Αχαιοῖς:
<quint. smyrn. 5.574> “ὦ φίλοι, ὡς οὔπω τι κακώτερον ἄλλο χόλοιο
<quint. smyrn. 5.575> γίνεται, ὅς τε βροτοῖσι κακὴν ἐπὶ δῆριν ἀέξει:
<quint. smyrn. 5.576> ὃς καὶ νῦν Αἴαντα πελώριον ἐξορόθυνεν
<quint. smyrn. 5.577> ἀμφ' ἐμοὶ ἐν φρεσὶν ᾖσι χολούμενον: ὡς ὄφελόν μοι
<quint. smyrn. 5.578> μή ποτε Τρώιοι υἷες ̓Αχιλλέος εἵνεκα τευχέων
<quint. smyrn. 5.579> νίκην ἀμφεβάλοντ' ἐρικυδέα, τῆς πέρι θυμὸν
<quint. smyrn. 5.580> ἀχνύμενος πάϊς ἐσθλὸς ἐϋσθενέος Τελαμῶνος
<quint. smyrn. 5.581> ὤλετο χερσὶν ἑῇσι: χόλου δέ οἱ οὔτι ἔγωγε
<quint. smyrn. 5.582> αἴτιος, ἀλλά τις Αἶσα πολύστονος, ἥ μιν ἐδάμνα:
<quint. smyrn. 5.583> εἰ γάρ μοι κέαρ ἔνδον ἐνὶ στέρνοισιν ἐώλπει
<quint. smyrn. 5.584> κεῖνον ἀλαστήσειν καθ' ἑὸν νόον, οὔτ' ἄν ἔγωγε
<quint. smyrn. 5.585> ἦλθον ἐριδμαίνων νίκης ὕπερ, οὔτε τιν' ἄλλον
<quint. smyrn. 5.586> ἐν Δαναοῖσιν ἔασα μεμαότα δηριάασθαι,
<quint. smyrn. 5.587> ἀλλὰ καὶ αὐτὸς ἔγωγε θεουδέα τεύχἐ ἀείρας
<quint. smyrn. 5.588> προφρονέως ἄν ὄπασσα, καὶ εἴ τί περ ἄλλο μενοίνα.
<quint. smyrn. 5.589> νῦν δέ μιν οὔτι ἔγωγε μέγ' ἀχνύμενον χαλεπῆναι
<quint. smyrn. 5.590> ὠισάμην μετόπισθεν, ἐπεί ῥά οἱ οὔτε γυναικὸς
<quint. smyrn. 5.591> οὔτε περὶ πτόλιος μαχόμην οὔτ' εὐρέος ὄλβου,
<quint. smyrn. 5.592> ἀλλά μοι ἀμφ' ἀρετῆς νεῖκος πέλεν, ἦς πέρι δῆρις
<quint. smyrn. 5.593> τερπνὴ γίνεται αἰὲν ἐΰφροσιν ἀνθρώποισι:
<quint. smyrn. 5.594> κεῖνος δ' ἐσθλὸς ἐὼν στυγερῇ ὑπὸ δαίμονος Αἴσῃ
<quint. smyrn. 5.595> ἤλιτεν: οὐ γὰρ ἔοικε μέγ' ἀσχαλάαν ἐνὶ θυμῷ:
<quint. smyrn. 5.596> ἀνδρὸς γὰρ πινυτοῖο καὶ ἄλγεα πόλλ' ἐπιόντα
<quint. smyrn. 5.597> τλῆναι ὑπὸ κραδίῃ στερεῇ φρενί, μηδ' ἀκάχησθαι.”
<quint. smyrn. 5.598> ὣς φάτο Λαέρταο κλυτὸς πάϊς ἀντιθέοιο.
<quint. smyrn. 5.599> ἀλλ' ὅτε δὴ κορέσαντο γόου καὶ πένθεος αἰνοῦ:
<quint. smyrn. 5.600> δὴ τότε Νηλέος υἱὸς ἔτ' ἀχνυμένοισιν ἔειπεν:
<quint. smyrn. 5.601> “ὦ φίλοι, ὡς ἄρα Κῆρες ἀνηλέα θυμὸν ἔχουσαι
<quint. smyrn. 5.602> ἡμῖν αἶψ' ἐβάλοντο λυγρῷ ἐπὶ πένθεϊ πένθος
<quint. smyrn. 5.603> Αἴαντος φθιμένοιο πολυσθενέος τ' ̓Αχιλῆος
<quint. smyrn. 5.604> ἄλλων τ' ̓Αργείων ἠδ' υἱέος ἡμετέροιο
<quint. smyrn. 5.605> ̓Αντιλόχου. ἀλλ' οὔτι θέμις κταμένους ἐνὶ χάρμῃ
<quint. smyrn. 5.606> κλαίειν ἤματα πάντα καὶ ἀσχαλάαν ἐνὶ θυμῷ,
<quint. smyrn. 5.607> ἀλλὰ γόου λήσασθαι ἀεικέος, οὕνεκ' ἄμεινον
<quint. smyrn. 5.608> ἕρδειν, ὅσσα βροτοῖσιν ἐπὶ φθιμένοισιν ἔοικε,
<quint. smyrn. 5.609> πυρκαϊήν καὶ σῆμα, καὶ ὀστέα ταρχύσασθαι:
<quint. smyrn. 5.610> νεκρὸς δ' οὔτι γόοισιν ἀνέγρεται, οὐδέ τι οἶδε
<quint. smyrn. 5.611> φράσσασθ', εὖτέ ἑ Κῆρες ἀμείλιχοι ἀμφιχάνωσιν.”
<quint. smyrn. 5.612> ἦ ῥα παρηγορέων: περὶ δ' ἀντίθεοι βασιλῆες
<quint. smyrn. 5.613> ἀθρόοι αἶψ' ἀγέροντο μέγ' ἀχνύμενοι κέαρ ἔνδον,
<quint. smyrn. 5.614> καί ἑ μέγαν περ' ἐόντα θοῶς ποτὶ νῆας ἔνεικαν
<quint. smyrn. 5.615> πολλοὶ ἀείραντες: κατὰ δὲ σπείροισι κάλυψαν
<quint. smyrn. 5.616> αἷμ' ἀποφαιδρύναντες, ὅ οἱ βριαροῖς μελέεσσι
<quint. smyrn. 5.617> τερσόμενον περίκειτο καὶ ἔντεσι σὺν κονίῃσι:
<quint. smyrn. 5.618> καὶ τότ' ἀπ' ̓Ιδαίων ὀρέων φέρον ἄσπετον ὕλην
<quint. smyrn. 5.619> αἰζηοί, πάντη δὲ νέκυν πέρι νηήσαντο:
<quint. smyrn. 5.620> πολλὰ δ' ἄρ' ἀμφ' αὐτῷ θῆκαν ξύλα, πολλὰ δὲ μῆλα
<quint. smyrn. 5.621> φάρεά τ' εὐποίητα βοῶν τ' ἐρικυδέα φῦλα
<quint. smyrn. 5.622> ἠδὲ καὶ ὠκυτάτοισιν ἀγαλλομένους ποσὶν ἵππους
<quint. smyrn. 5.623> χρυσόν τ' αἰγλήεντα καὶ ἄσπετα τεύχεα φωτῶν,
<quint. smyrn. 5.624> ὅσσα πάρος κταμένων ἀποαίνυτο φαίδιμος ἀνήρ,
<quint. smyrn. 5.625> ἤλεκτρόν τ' ἐπὶ τοῖσι διειδέα, τόν ῥά τέ φασιν
<quint. smyrn. 5.626> ἔμμεναι ̓Ηελίοιο πανομφαίοιο θυγατρῶν
<quint. smyrn. 5.627> δάκρυ, τὸ δὴ Φαέθοντος ὑπὲρ κταμένοιο χέαντο
<quint. smyrn. 5.628> μυρόμεναι μεγάλοιο παρὰ ῥόον ̓Ηριδανοῖο,
<quint. smyrn. 5.629> καὶ τὸ μὲν ̓Ηέλιος γέρας ἄφθιτον υίέϊ τεύχων
<quint. smyrn. 5.630> ἤλεκτρον ποίησε μέγα κτέαρ ἀνθρώποισι,
<quint. smyrn. 5.631> τόν ῥα τότ' εὐρυπέδοιο πυρῆς καθύπερθε βάλοντο
<quint. smyrn. 5.632> ̓Αργεῖοι κλυτὸν ἄνδρα δεδουπότα κυδαίνοντες
<quint. smyrn. 5.633> Αἴαντ': ἀμφὶ δέ οἱ μέγαλα στενάχοντες ἔθεντο
<quint. smyrn. 5.634> τιμήεντ' ἐλέφαντα καὶ ἄργυρον ἱμερόεντα
<quint. smyrn. 5.635> ἠδὲ καὶ ἀμφιφορῆας ἀλείφατος ἄλλα τε πάντα,
<quint. smyrn. 5.636> ὁππόσα κυδήεντα καὶ ἀγλαὸν ὄλβον ὀφέλλει.
<quint. smyrn. 5.637> ἐν δ' ἔβαλον κρατεροῖο πυρὸς μένος: ἦλθε δὲ πνοιὴ
<quint. smyrn. 5.638> ἐξ ἁλός, ἣν προέηκε θεὰ Θέτις, ὄφρα θέρηται
<quint. smyrn. 5.639> Αἴαντος μεγάλοιο βίη: ὁ δὲ νύκτα καὶ ἠῶ
<quint. smyrn. 5.640> καίετο πὰρ νήεσσιν ἐπειγομένου ἀνέμοιο:
<quint. smyrn. 5.641> οἷός που τὸ πάροιθε Διὸς στονόεντι κεραυνῷ
<quint. smyrn. 5.642> ̓Εγκέλαδος δέδμητο κατ' ἀκαμάτοιο θαλάσσης
<quint. smyrn. 5.643> Θρινακίης ὑπένερθεν, ὅλη δ' ὑπετύφετο νῆσος:
<quint. smyrn. 5.644> ἢ οἷος ζώοντα μέλη πυρὶ δῶκε θέρεσθαι
<quint. smyrn. 5.645> ̔Ηρακλέης Νέσσοιο δολοφροσύνῃσι χαλεφθείς,
<quint. smyrn. 5.646> ὁππότ' ἔτλη μέγα ἔργον, ὅλη δ' ἀμφέστενεν Οἴτη
<quint. smyrn. 5.647> ζωοῦ καιομένοιο, μίγη δέ οἱ ἠέρι θυμὸς
<quint. smyrn. 5.648> ἄνδρα λιπὼν ἀρίδηλον, ἐνεκρίνθη δὲ θεοῖσιν
<quint. smyrn. 5.649> αὐτός, ἐπεί οἱ σῶμα πολύκμητον χάδε γαῖα:
<quint. smyrn. 5.650> τοῖος ἄρ' ἐν πυρὶ κεῖτο λελασμένος ἰωχμοῖο
<quint. smyrn. 5.651> Αἴας σὺν τεύχεσσι: πολὺς δ' ἐστείνετο λαὸς
<quint. smyrn. 5.652> αἰγιαλοῖς: Τρῶες δ' ἐγάνυντ', ἀκάχοντο δ' ̓Αχαιοι.
<quint. smyrn. 5.653> ἀλλ' ὅτε δὴ δέμας ἠῢ κατήνυσε πῦρ ἀΐδηλον,
<quint. smyrn. 5.654> δὴ τότε πυρκαϊὴν οἴνῳ σβέσαν: ὀστέα δ' αὐτοῦ
<quint. smyrn. 5.655> χηλῷ ἐνὶ χρυσέῃ θῆκαν: περὶ δέ σφισι γαῖαν
<quint. smyrn. 5.656> χεῦαν ἀπειρεσίην ̔Ροιτηίδος οὐχ ἑκὰς ἀκτῆς.
<quint. smyrn. 5.657> αὐτίκα δ' ἐσκίδναντο πολυσκάρθμους ἐπὶ νῆας
<quint. smyrn. 5.658> θυμὸν ἀκηχέμενοι: τὀν γὰρ τίον ἶσον ̓Αχιλλεῖ.
<quint. smyrn. 5.659> νὺξ δ' ἐπόρουσε μέλαινα μετ' ἀνέρας ὕπνον ἄγουσα:
<quint. smyrn. 5.660> οἱ δ' ἄρα δαῖτ' ἐπάσαντο καὶ ̓Ηριγένειαν ἔμιμνον,
<quint. smyrn. 5.661> βαιὸν ἀποβρίξαντες ἀραιοῖσι βλεφάροισιν:
<quint. smyrn. 5.662> αἰνῶς γὰρ φοβέοντο κατὰ φρένα, μή σφισι Τρῶες
<quint. smyrn. 5.663> νυκτὸς ἐπέλθωσιν Τελαμωνιάδαο θανόντος.