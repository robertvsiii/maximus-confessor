<quint. smyrn. 7.1> ἦμος δ' οὐρανὸς ἄστρα κατέκρυφεν, ἔγρετο δ' ̓Ηὼς
<quint. smyrn. 7.2> λαμπρὸν παμφανόωσα, κνέφας δ' ἀνεχάσσατο νυκτός,
<quint. smyrn. 7.3> δὴ τότ' ἀρήιοι υἷες ἐϋσθενέων ̓Αργείων,
<quint. smyrn. 7.4> οἱ μὲν ἔβαν προπάροιθε νεῶν κρατερὴν ἐπὶ δῆριν
<quint. smyrn. 7.5> ἀντίον Εὐρυπύλοιο μεμαότες, οἱ δ' ἀπάτερθεν
<quint. smyrn. 7.6> αὐτοῦ πὰρ νήεσσι Μαχάονα ταρχύσαντο
<quint. smyrn. 7.7> Νιρέα θ', ὃς μακάρεσσιν ἀειγενέεσσιν ἐῴκει
<quint. smyrn. 7.8> κάλλεΐ τ' ἀγλαΐῃ τε: βίῃ δ' οὐκ ἄλκιμος ἦεν:
<quint. smyrn. 7.9> οὐ γὰρ ἅμ' ἀνθρώποισι θεοὶ τελέουσιν ἅπαντα:
<quint. smyrn. 7.10> ἀλλ' ἐσθλῷ κακὸν ἄγχι παρίσταται ἔκ τινος αἴσης:
<quint. smyrn. 7.11> ὣς Νιρῆι ἄνακτι παρ' ἀγλαΐῃ ἐρατεινῇ
<quint. smyrn. 7.12> κεῖτ' ἀλαπαδνοσύνη: Δαναοὶ δέ οἱ οὐκ ἀμέλησαν,
<quint. smyrn. 7.13> ἀλλά ἑ ταρχύσαντο καὶ ὠδύραντ' ἐπὶ τύμβῳ,
<quint. smyrn. 7.14> ὅσσα Μαχάονα δῖον, ὃν ἀθανάτοισι θεοῖσιν
<quint. smyrn. 7.15> ἶσον ἀεὶ τίεσκον, ἐπεὶ πυκνὰ μήδεα ᾔδη
<quint. smyrn. 7.16> αἶψα δ' ἀρ' ἀμφοτέροις αὐτὸν περὶ σῆμα βάλοντο.
<quint. smyrn. 7.17> καὶ τότ' ἄρ' ἐν πεδίῳ ἔτι μαίνετο λοίγιος ̓́Αρης:
<quint. smyrn. 7.18> ὦρτο δ' ἄρ' ἀμφοτέρωθε μέγας κόναβος καὶ ἀϋτὴ
<quint. smyrn. 7.19> ῥηγνυμένων λάεσσι καὶ ἐγχείῃσι βοειῶν:
<quint. smyrn. 7.20> καί ῥ' οἱ μὲν πονέοντο πολυκμήτῳ ὑπ' ̓́Αρηι:
<quint. smyrn. 7.21> νωλεμέως δ' ἄρ' ἄπαστος ἐδητύος ἐν κονίῃσι
<quint. smyrn. 7.22> κεῖτο μέγα στενάχων Ποδαλείριος: οὐδ' ὅ γε σῆμα
<quint. smyrn. 7.23> λεῖπε κασιγνήτοιο: νόος δέ οἱ ὁρμαίνεσκε
<quint. smyrn. 7.24> χερσὶν ὑπὸ σφετέρῃσιν ἀνηλεγέως ἀπολέσθαι.
<quint. smyrn. 7.25> καί ῥ' ὁτὲ μὲν βάλε χεῖρας ἐπὶ ξίφος, ἄλλοτε δ' αὖτε
<quint. smyrn. 7.26> δίζετο φάρμακον αἰνόν: ἑοὶ δέ μιν εἶργον ἑταῖροι
<quint. smyrn. 7.27> πολλὰ παρηγορέοντες: ὁ δ' οὐκ ἀπέληγεν ἀνίης.
<quint. smyrn. 7.28> καί νύ κε θυμόν ἑῇσιν ὑπαὶ παλάμῃσιν ὄλεσσεν
<quint. smyrn. 7.29> ἐσθλοῦ ἀδελφειοῖο νεοκμήτῳ ἐπὶ τύμβῳ,
<quint. smyrn. 7.30> εἰ μὴ Νηλέος υἱὸς ἐπέκλυεν, οὐδ' ἀμέλησεν
<quint. smyrn. 7.31> αἰνῶς τειρομένοιο: κίχεν δέ μιν ἄλλοτε μέν που
<quint. smyrn. 7.32> ἐκχύμενον περὶ σῆμα πολύστονον, ἄλλοτε δ' αὖτε
<quint. smyrn. 7.33> ἀμφὶ κάρη χεύοντα κόνιν καὶ στήθεα χερσὶ
<quint. smyrn. 7.34> θεινόμενον κρατερῇσι καὶ οὔνομα κικλήσκοντα
<quint. smyrn. 7.35> οἷο κασιγνήτοιο: περιστενάχοντο δ' ἄνακτα
<quint. smyrn. 7.36> δμῶες ὁμῶς ἑτάροισι: κακὴ δ' ἔχε πάντας ὀϊζύς.
<quint. smyrn. 7.37> καί ῥ' ὅγε μειλιχίοισι μέγ' ἀχνύμενον προσέειπεν:
<quint. smyrn. 7.38> “ἴσχεο λευγαλέοιο γόου καὶ πένθεος αἰνοῦ,
<quint. smyrn. 7.39> ὦ τέκος: οὐ γὰρ ἔοικε περίφρονα φῶτα γεγῶτα
<quint. smyrn. 7.40> μύρεσθ' οἷα γυναῖκα παρ' οὐκέτ' ἐόντι πεσόντα:
<quint. smyrn. 7.41> οὐ γὰρ ἀναστήσεις μιν ἔτ' ἐς φάος, οὕνεκ' ἄϊστος
<quint. smyrn. 7.42> ψυχή οἱ πεπότηται ἐς ἠέρα, σῶμα δ' ἄνευθεν
<quint. smyrn. 7.43> πῦρ ὀλοὸν κατέδαψε καὶ ὀστέα δέξατο γαῖα:
<quint. smyrn. 7.44> αὕτως δ', ὡς ἀνέθηλε, καὶ ἔφθιτο. τέτλαθι δ' ἄλγος
<quint. smyrn. 7.45> ἄσπετον, ὥς περ ἔγωγε Μαχάονος οὔτι χερείω
<quint. smyrn. 7.46> παῖδ' ὀλέσας δηίοισιν ὑπ' ἀνδράσιν εὖ μὲν ἄκοντι
<quint. smyrn. 7.47> εὖ δὲ σαοφροσύνῃσι κεκασμένον. οὐδέ τις ἄλλος
<quint. smyrn. 7.48> αἰζηῶν φιλέεσκεν ἑὸν πατέρ' ὡς ἐμὲ κεῖνος,
<quint. smyrn. 7.49> κάτθανε δ' εἵνεκ' ἐμεῖο σαωσέμεναι μενεαίνων
<quint. smyrn. 7.50> ὃν πατέρ': ἀλλά οἱ εἶθαρ ἀποκταμένοιο πάσασθαι
<quint. smyrn. 7.51> σῖτον ἔτλην καὶ ζωὸς ἔτ' ̓Ηριγένειαν ἰδέσθαι,
<quint. smyrn. 7.52> εὖ εἰδώς, ὅτι πάντες ὁμὴν ̓Αΐδαο κέλευθον
<quint. smyrn. 7.53> νισσόμεθ' ἄνθρωποι, πᾶσίν τ' ἐπὶ τέρματα κεῖται
<quint. smyrn. 7.54> λυγρὰ μόρου στονόεντος. ἔοίκε δὲ θνητὸν ἐόντα
<quint. smyrn. 7.55> πάντα φέρειν, ὁπός' ἐσθλὰ διδοῖ θεὸς ἠδ' ἀλεγεινά.”
<quint. smyrn. 7.56> ὣς φάθ': ὁ δ' ἀχνύμενός μιν ἀμείβετο: τοῦ δ' ἀλεγεινὸν
<quint. smyrn. 7.57> ἔρρεεν εἰσέτι δάκρυ καὶ ἀγλαὰ δεῦε γένεια:
<quint. smyrn. 7.58> “ὦ πάτερ, ἄσχετον ἄλγος ἐμὸν καταδάμναται ἦτορ
<quint. smyrn. 7.59> ἀμφὶ κασιγνήτοιο περίφρονος, ὅς μ' ἀτίταλλεν
<quint. smyrn. 7.60> οἰχομένοιο τοκῆος ἐς οὐρανὸν ὡς ἑὸν υἷα
<quint. smyrn. 7.61> σφῇσιν ἐν ἀγκοίνῃσι καὶ ἰητήρια νούσων
<quint. smyrn. 7.62> ἐκ θυμοῖο δίδαξε: μιῇ δ' ἐνὶ δαιτὶ καὶ εὐνῇ
<quint. smyrn. 7.63> τερπόμεθα ξυνοῖσιν ἰαινόμενοι κτεάτεσσι:
<quint. smyrn. 7.64> τῷ μοι πένθος ἄλαστον ἐποίχεται: οὐδ' ἔτι κείνου
<quint. smyrn. 7.65> τεθναότος φάος ἐσθλὸν ἐέλδομαι εἰσοράασθαι.”
<quint. smyrn. 7.66> ὣς φάτο: τὸν δ' ὁ γεραιὸς ἀκηχέμενον προσέειπε.
<quint. smyrn. 7.67> “πᾶσι μὲν ἀνθρώποισιν ἴσον κακὸν ὤπασε δαίμων
<quint. smyrn. 7.68> ὀρφανίην, πάντας δὲ καὶ ἡμέας αἶα καλύψει,
<quint. smyrn. 7.69> οὐ μὲν ἄρ' ἐκτελέσαντας ὁμὴν βιότοιο κέλευθον,
<quint. smyrn. 7.70> οὐδ' οἵην τις ἕκαστος ἐέλδεται, οὕνεχ' ὕπερθεν
<quint. smyrn. 7.71> ἐσθλά τε καὶ τὰ χέρεια θεῶν ἐν γούνασι κεῖται
<quint. smyrn. 7.72> μυρία, εἰς ἓν πάντα μεμιγμένα: καὶ τὰ μὲν οὔτις
<quint. smyrn. 7.73> δέρκεται ἀθανάτων, ἀλλ' ἀπροτίοπτα τέτυκται
<quint. smyrn. 7.74> ἀχλύϊ θεσπεσίῃ κεκαλυμμένα: τοῖς δ' ἐπὶ χεῖρας
<quint. smyrn. 7.75> οἴη Μοῖρα τίθησι καὶ οὐχ ὁρόως' ἀπ' ̓Ολύμπου
<quint. smyrn. 7.76> ἐς γαῖαν προΐησι: τὰ δ' ἄλλυδις ἄλλα φέρονται
<quint. smyrn. 7.77> πνοιῇς ὡς ἀνέμοιο: καὶ ἀνέρι πολλάκις ἐσθλῷ
<quint. smyrn. 7.78> ἀμφεχύθη μέγα πῆμα, λυγρῷ δ' ἐπικάππεσεν ὄλβος
<quint. smyrn. 7.79> οὐκ εἰκώς. ἀλαὸς δὲ πέλει βίος ἀνθρώποιο:
<quint. smyrn. 7.80> τοὔνεκ' ἄρ' ἀσφαλέως οὐ νίσσεται, ἀλλὰ πόδεσσι
<quint. smyrn. 7.81> πυκνὰ ποτιπταίει: τρέπεται δέ οἱ αἰόλος οἶμος
<quint. smyrn. 7.82> ἄλλοτε μὲν ποτὶ πῆμα πολύστονον, ἄλλοτε δ' αὖτε
<quint. smyrn. 7.83> εἰς ἀγαθόν: μερόπων δὲ πανόλβιος οὔτις ἐτύχθη
<quint. smyrn. 7.84> ἐς τέλος ἐξ ἀρχῆς: ἑτέρῳ δ' ἕτερ' ἀντιόωσι.
<quint. smyrn. 7.85> παῦρον δὲ ζώοντας ἐν ἄλγεσιν οὔτι ἔοικε
<quint. smyrn. 7.86> ζωέμεν. ἔλπεο δ' αἰὲν ἀρείονα, μηδ' ἐπὶ λυγρῷ
<quint. smyrn. 7.87> θυμὸν ἔχειν: καὶ γάρ ῥα πέλει φάτις ἀνθρώποισιν
<quint. smyrn. 7.88> ἐσθλὼν μὲν νίσσεσθαι ἐς οὐρανὸν ἄφθιτον αἰεὶ
<quint. smyrn. 7.89> ψυχάς, ἀργαλέων δὲ ποτὶ ζόφον: ἔπλετο δ' ἄμφω
<quint. smyrn. 7.90> σεῖο κασιγνήτῳ: καὶ μείλιχος ἔσκε βροτοῖσι,
<quint. smyrn. 7.91> καὶ πάϊς ἀθανάτοιο: θεῶν δ' ἐς φῦλον ὀΐω
<quint. smyrn. 7.92> κεῖνον ἀνελθέμεναι σφετέρου πατρὸς ἐννεσίῃσιν.”
<quint. smyrn. 7.93> ὣς εἰπών μιν ἔγειρεν ἀπὸ χθονὸς οὐκ ἐθέλοντα
<quint. smyrn. 7.94> παρφάμενος μύθοισιν, ἄγεν δ' ἀπὸ σήματος αἰνοῦ
<quint. smyrn. 7.95> ἐντροπαλιζόμενον καὶ ἔτ' ἀργαλέα στενάχοντα:
<quint. smyrn. 7.96> ἐς δ' ἄρα νῆας ἵκοντο: πόνον δ' ἔχον ἄλλοι ̓Αχαιοὶ
<quint. smyrn. 7.97> ἀργαλέον καὶ Τρῶες ὀρινομένου πολέμοιο.
<quint. smyrn. 7.98> Εὐρύπυλος δ' ἀτάλαντος ἀτειρέα θυμὸν ̓́Αρηι
<quint. smyrn. 7.99> χερσὶν ὑπ' ἀκαμάτῃσι καὶ ἔγχεϊ μαιμώωντι
<quint. smyrn. 7.100> δάμνατο δήϊα φῦλα: νεκρῶν δ' ἐστείνετο γαῖα
<quint. smyrn. 7.101> κτεινομένων ἑκάτερθεν. ὁ δ' ἐν νεκύεσσι βεβηκὼς
<quint. smyrn. 7.102> μάρνατο θαρσαλέως πεπαλαγμένος αἵματι χεῖρας
<quint. smyrn. 7.103> καὶ πόδας: οὐδ' ἀπέληγεν ἀταρτηροῖο κυδοιμοῦ:
<quint. smyrn. 7.104> ἀλλ' ὅ γε Πηνέλεων κρατερόφρονα δουρὶ δάμασσεν
<quint. smyrn. 7.105> ἀντιόωντ' ἀνὰ δῆριν ἀμείλιχον: ἀμφὶ δὲ πολλοὺς
<quint. smyrn. 7.106> ἔκτανεν: οὐδ' ὅ γε χεῖρας ἀπέτρεπε δηϊοτῆτος,
<quint. smyrn. 7.107> ἀλλ' ἕπετ' ̓Αργείοισι χολούμενος, εὖτε πάροιθεν
<quint. smyrn. 7.108> ὄβριμος ̔Ηρακλέης Φολόης ἀνὰ μακρὰ κάρηνα
<quint. smyrn. 7.109> Κενταύροις ἐπόρουσεν ἑῷ μέγα κάρτεϊ θύων,
<quint. smyrn. 7.110> τοὺς ἅμα πάντας ἔπεφνε καὶ ὠκυτάτους περ ἐόντας
<quint. smyrn. 7.111> καὶ κρατεροὺς ὀλοοῦ τε δαήμονας ἰωχμοῖο:
<quint. smyrn. 7.112> ὣς ὅ γ' ἐπασσύτερον Δαναῶν στρατὸν αἰχμητάων
<quint. smyrn. 7.113> δάμνατ' ἐπεσσύμενος: τοὶ δ' ἰλαδὸν ἄλλοθεν ἄλλος
<quint. smyrn. 7.114> ἀθρόοι ἐν κονίῃσι δεδουπότες ἐξεχέοντο.
<quint. smyrn. 7.115> ὣς δ' ὅτ' ἐπιβρίσαντος ἀπειρεσίου ποταμοῖο
<quint. smyrn. 7.116> ὄχθαι ἀποτμήγονται ἐπὶ ψαμαθώδεϊ χώρῳ
<quint. smyrn. 7.117> μυρίαι ἀμφροτέρωθεν, ὁ δ' εἰς ἁλὸς ἔσσυται οἶδμα
<quint. smyrn. 7.118> παφλάζων ἀλεγεινὸν ἀνὰ ῥόον, ἀμφὶ δὲ πάντῃ
<quint. smyrn. 7.119> κρημνοὶ ἐπικτυπέουσι, βρέμει δ' ἄρα μακρὰ ῥέεθρα
<quint. smyrn. 7.120> αἰὲν ἐρειπομένων, εἴκει δέ οἱ ἕρκεα πάντα:
<quint. smyrn. 7.121> ὥς ἄρα κύδιμοι υἷες ἑϋπτολέμων ̓Αργείων
<quint. smyrn. 7.122> πολλοὶ ὑπ' Εὐρυπύλοιο κατήριπον ἐν κονίῃσι,
<quint. smyrn. 7.123> τοὺς κίχεν αἱματόεντα κατὰ μόθον: οἱ δ' ὑπάλυξαν,
<quint. smyrn. 7.124> ὅσσους ἐξεσάωσε ποδῶν μένος: ἀλλ' ἄρα καὶ ὥς
<quint. smyrn. 7.125> Πηνέλεων ἐρύσαντο δυσηχέος ἐξ ὁμάδοιο
<quint. smyrn. 7.126> νῆας ἐπὶ σφετέρας, καίπερ ποσὶ καρπαλίμοισι
<quint. smyrn. 7.127> κῆρας ἀλευόμενοι στυγερὰς καὶ ἀνηλέα πότμον.
<quint. smyrn. 7.128> πανσυδίῃ ἔντοσθε νεῶν φύγον: οὐδέ τι θυμῷ
<quint. smyrn. 7.129> ἔσθενον Εὐρυπύλοιο καταντία δηριάασθαι,
<quint. smyrn. 7.130> οὕνεκ' ἄρα σφίσι φύζαν ὀϊζυρὴν ἐφέηκεν
<quint. smyrn. 7.131> ̔Ηρακλέης υἱωνὸν ἀτειρέα πάμπαν ἀέξων.
<quint. smyrn. 7.132> οἱ δ' ἄρα τείχεος ἐντὸς ὑποπτώσσοντες ἔμιμνον,
<quint. smyrn. 7.133> αἶγες ὅπως ὑπὸ πρῶνα φοβεύμεναι αὶνὸν ἀήτην,
<quint. smyrn. 7.134> ὅς τε φέρει νιφετόν τε πολὺν κρυερήν τε χάλαζαν
<quint. smyrn. 7.135> ψυχρὸς ἐπαΐσσων, ταὶ δ' ἐς νομὸν ἐσσύμεναί περ
<quint. smyrn. 7.136> ῥιπῆς οὔτι κατιθὺς ὑπερκύπτουσι κολώνης,
<quint. smyrn. 7.137> ἀλλ' ἄρα χεῖμα μένουσιν ὑπὸ σκέπας ἠδὲ φάραγγας
<quint. smyrn. 7.138> ἀγρόμεναι, θάμνοισι δ' ὑπὸ σκιεροῖσι νέμονται
<quint. smyrn. 7.139> ἰλαδόν, ὄφρ' ἀνέμοιο κακαὶ λήξωσιν ἄελλαι:
<quint. smyrn. 7.140> ὣς Δαναοὶ πύργοισιν ὑπὸ σφετέροισιν ἔμιμνον
<quint. smyrn. 7.141> Τηλέφου ὄβριμον υἷα μετεσσύμενον τρομέοντες.
<quint. smyrn. 7.142> αὐτὰρ ὁ νῆας ἔμελλε θοὰς καὶ λαὸν ὀλέσσειν,
<quint. smyrn. 7.143> εἰ μὴ Τριτογένεια θράσος βάλεν ̓Αργείοισιν
<quint. smyrn. 7.144> ὀψέ περ: οἱ δ' ἄλληκτον ἀφ' ἕρκεος αἰπεινοῖο
<quint. smyrn. 7.145> δυσμενέας βάλλοντες ἀνιηροῖς βελέεσσι
<quint. smyrn. 7.146> κτεῖνον ἐπασσυτέρους: δεύοντο δὲ τείχεα λύθρῳ
<quint. smyrn. 7.147> λευγαλέῳ: στοναχὴ δὲ δαϊκταμένων πέλε φωτῶν.
<quint. smyrn. 7.148> αὕτως δ' αὖ νύκτας τε καὶ ἤματα δηριόωντο
<quint. smyrn. 7.149> Κήτειοι Τρῶές τε καὶ ̓Αργεῖοι μενεχάρμαι,
<quint. smyrn. 7.150> ἄλλοτε μὲν προπάροιθε νεῶν, ὁτὲ δ' ἀμφὶ μακεδνὸν
<quint. smyrn. 7.151> τεῖχος, ἐπεὶ πέλε μῶλος ἀάσχετος: ἀλλ' ἄρα καὶ ὥς
<quint. smyrn. 7.152> ἤματα δοιὰ φόνοιο καὶ ἀργαλέης ὑσμίνης
<quint. smyrn. 7.153> παύσανθ', οὕνεχ' ἵκανεν ἐς Εὐρύπυλον βασιλῆα
<quint. smyrn. 7.154> ἀγγελίη Δαναῶν, ὥς κεν πολέμοιο μεθέντες
<quint. smyrn. 7.155> πυρκαϊῇ δώωσι δαϊκταμένους ἐνὶ χάρμῃ:
<quint. smyrn. 7.156> αὐτὰρ ὅ γ' αἶψ' ἐπίθησε, καὶ ἀργαλέοιο κυδοιμοῦ
<quint. smyrn. 7.157> παυσάμενοι ἑκάτερθε νεκροὺς περιταρχύσαντο
<quint. smyrn. 7.158> ἐν κονίῃς ἐριπόντας: ̓Αχαιοὶ δ' ἔξοχα πάντων
<quint. smyrn. 7.159> Πηνέλεων μύροντο: βάλον δ' ἐπὶ σῆμα θανόντι
<quint. smyrn. 7.160> εὐρὺ μάλ' ὑψηλόν τε καὶ ἐσσομένοις ἀρίδηλον:
<quint. smyrn. 7.161> πληθὺν δ' αὖτ' ἀπάνευθε δαϊκταμένων ἡρώων
<quint. smyrn. 7.162> θάψαν ἀκηχέμενοι μεγάλῳ περὶ πένθεϊ θυμὸν
<quint. smyrn. 7.163> πυρκαϊὴν ἅμα πᾶσι μίαν περινηήσαντες
<quint. smyrn. 7.164> καὶ τάφον. ὣς δὲ καὶ αὐτοὶ ἀπόπροθι Τρώιοι υἷες
<quint. smyrn. 7.165> τάρχυσαν κταμένους. ὀλοὴ δ' ̓́Ερις οὐκ ἀπέληγεν,
<quint. smyrn. 7.166> ἀλλ' ἔτ' ἐποτρύνεσκε θρασὺ σθένος Εὐρυπύλοιο
<quint. smyrn. 7.167> ἀντιάαν δηίοισιν: ὁ δ' οὔπω χάζετο νηῶν,
<quint. smyrn. 7.168> ἀλλ' ἔμενεν Δαναοῖσι κακὴν ἐπὶ δῆριν ἀέξων.
<quint. smyrn. 7.169> τοὶ δ' ἐς Σκῦρον ἵκοντο μελαίνῃ νηὶ θέοντες:
<quint. smyrn. 7.170> εὗρον δ' υἷ̓ ̓Αχιλῆος ἑοῦ προπάροιθε δόμοιο,
<quint. smyrn. 7.171> ἄλλοτε μὲν βελέεσσι καὶ ἐγχείῃσιν ἱέντα,
<quint. smyrn. 7.172> ἄλλοτε δ' αὖθ' ἵπποισι πονεύμενον ὠκυπόδεσσι:
<quint. smyrn. 7.173> γήθησαν δ' ἐσιδόντες ἀταρτηροῦ πολέμοιο
<quint. smyrn. 7.174> ἔργα μετοιχόμενον, καίπερ μέγα τειρόμενον κῆρ
<quint. smyrn. 7.175> ἀμφὶ πατρὸς κταμένοιο: τὸ γὰρ τὸ πάροιθε πέπυστο.
<quint. smyrn. 7.176> αἶψα δέ κίον ἄντα τεθηπότες, οὕνεχ' ὁρῶντο
<quint. smyrn. 7.177> θαρσαλέῳ ̓Αχιλῆι δέμας περικαλλὲς ὁμοῖον:
<quint. smyrn. 7.178> τοὺς δ' ἄρ' ὑποφθάμενος τοῖον ποτὶ μῦθον ἔειπεν:
<quint. smyrn. 7.179> “ὦ ξεῖνοι, μέγα χαίρετ' ἐμὸν ποτὶ δῶμα κιόντες:
<quint. smyrn. 7.180> εἴπατε δ' ὁππόθεν ἐστὲ καὶ οἵτινες, ἠδ' ὅ τι χρειὼ
<quint. smyrn. 7.181> ἤλθετ' ἔχοντες ἐμεῖο δι' οἴδματος ἀτρυγέτοιο.”
<quint. smyrn. 7.182> ὣς ἔφατ' εἰρόμενος: ὁ δ' ἀμείβετο δῖος ̓Οδυσσεύς:
<quint. smyrn. 7.183> “ἡμεῖς τοι φίλοι εἰμὲν ἐϋπτολέμου ̓Αχιλῆος,
<quint. smyrn. 7.184> τῷ νύ σέ φασι τεκέσθαι εΰφρονα Δηιδάμειαν:
<quint. smyrn. 7.185> καὶ δ' αὐτοὶ τεὸν εἶδος ἐΐσκομεν ἀνέρι κείνῳ
<quint. smyrn. 7.186> πάμπαν: ὁ δ ἀθανάτοισι πολυσθενέεσσιν ἐῴκει.
<quint. smyrn. 7.187> εἰμὶ δ' ἐγὼν ̓Ιθάκηθεν, ὁ δ' ̓́Αργεος ἱπποβότοιο,
<quint. smyrn. 7.188> εἴ ποτε Τυδείδαο δαΐφρονος οὔνομ' ἄκουσας,
<quint. smyrn. 7.189> ἢ καὶ ̓Οδυσσῆος πυκιμήδεος, ὅς νύ τοι ἄγχι
<quint. smyrn. 7.190> αὐτὸς ἐγὼν ἕστηκα θεοπροπίης ἕνεκ' ἐλθών:
<quint. smyrn. 7.191> ἀλλ' ἐλέαιρε τάχιστα καὶ ̓Αργείοις ἐπάμυνον
<quint. smyrn. 7.192> ἐλθὼν ἐς Τροίην: ὣς γὰρ τέλος ἔσσετ' ̓́Αρηι.
<quint. smyrn. 7.193> καί τοι δῶρ' ὀπάσουσιν ἀάσπετα δῖοι ̓Αχαιοί:
<quint. smyrn. 7.194> τεύχεα δ' αὐτὸς ἔγωγε τεοῦ πατρὸς ἀντιθέοιο
<quint. smyrn. 7.195> δώσω, ἅπερ φορέων μέγα τέρψεαι: οὐ γὰρ ἔοικε
<quint. smyrn. 7.196> θνητῶν τεύχεσι κεῖνα, θεοῦ δέ που ̓́Αρεος ὅπλοις
<quint. smyrn. 7.197> ἶσα πέλει: πουλὺς δὲ περί σφισι πάμπαν ἄρηρε
<quint. smyrn. 7.198> χρυσὸς δαιδαλέοισι κεκασμένος, οἷσι κοὶ αὐτὸς
<quint. smyrn. 7.199> Ηφαιστος μέγα θυμὸν ἐν ἀθανάτοισιν ἰάνθη
<quint. smyrn. 7.200> τεύχων ἄμβροτα κεῖνα, τά σοι μέγα θαῦμα ἰδόντι
<quint. smyrn. 7.201> ἔσσεται, οὕνεκα γαῖα καὶ οὐρανὸς ἠδὲ θάλασσα
<quint. smyrn. 7.202> ἀμφὶ σάκος πεπόνηται ἀπειρεσίῳ τ' ἐνὶ κύκλῳ
<quint. smyrn. 7.203> ζῷα πέριξ ἤσκηνται ἐοικότα κινυμένοισι,
<quint. smyrn. 7.204> θαῦμα καὶ ἀθανάτοισι: βροτῶν δ' οὐπώποτε τοῖα
<quint. smyrn. 7.205> οὔτε τις ἔδρακε πρόσθεν ἐν ἀνδράσιν οὔτ' ἐφόρησεν,
<quint. smyrn. 7.206> εἰ μὴ σός γε πατήρ, τὸν ἴσον Διὶ τῖον ̓Αχαιοὶ
<quint. smyrn. 7.207> πάντες, ἐγὼ δὲ μάλιστα φάλα φρονέων ἀγάπαζον:
<quint. smyrn. 7.208> καί οἱ ἀποκταμένοιο νέκυν ποτὶ νῆας ἔνεικα
<quint. smyrn. 7.209> πολλοῖς δυσμενέεσσιν ἀνηλέα πότμον ὀπάσσας:
<quint. smyrn. 7.210> τοὔνεκά μοι κείνοιο περικλυτὰ τεύχεα δῶκε
<quint. smyrn. 7.211> δῖα Θέτις: τὰ δ' ἄρ' αὖθις ἐελδόμενός περ ἔγωγε
<quint. smyrn. 7.212> δώσω προφρονέως, ὁπότ' ̓́Ιλιον εἰσαφίκηαι.
<quint. smyrn. 7.213> καί νύ σε καὶ Μενέλαος, ἐπὴν Πριάμοιο πόληα
<quint. smyrn. 7.214> πέρσαντες νήεσσιν ἐς ̔Ελλάδα νοστήσωμεν,
<quint. smyrn. 7.215> αὐτίκα γαμβρὸν ἑὸν ποιήσεται, ἢν ἐθέλῃσθα,
<quint. smyrn. 7.216> ἀμφ' εὐεργεσίης: δώσει δέ τοι ἄσπετ' ἄγεσθαι
<quint. smyrn. 7.217> κτήματά τε χρυσόν τε μετ' ἠϋκόμοιο θυγατρός,
<quint. smyrn. 7.218> ὅσς' ἐπέοικεν ἕπεσθαι ἐϋκτεάνῳ βασιλῆι.”
<quint. smyrn. 7.219> ὣς φάμενον προσέειπεν ̓Αχιλλέος ὄβριμος υἱός:
<quint. smyrn. 7.220> “εἰ μὲν δὴ καλέουσι θεοπροπίῃσιν ̓Αχαιοί,
<quint. smyrn. 7.221> αὔριον αἶψα νεώμεθ' ἐπ' εὐρέα βένθεα πόντου,
<quint. smyrn. 7.222> ἤν τι φάος Δαναοῖσι λιλαιομένοισι γένωμαι:
<quint. smyrn. 7.223> νῦν δ' ἴομεν ποτὶ δώματ' ἐΰξεινόν τε τράπεζαν,
<quint. smyrn. 7.224> οἵην περ ξείνοισι θέμις παρατεκτήνασθαι:
<quint. smyrn. 7.225> ἀμφὶ δ' ἐμοῖο γάμοιο θεοῖς μετόπισθε μελήσει.”
<quint. smyrn. 7.226> ὣς εἰπὼν ἡγεῖθ: οἱ δ' ἑσπόμενοι μέγα χαῖρον:
<quint. smyrn. 7.227> καί ῥ' ὅτε δὴ μέγα δῶμα κίον καὶ κάλλιμον αὐλήν,
<quint. smyrn. 7.228> εὗρον Δηιδάμειαν ἀκηχεμένην ἐνὶ θυμῷ
<quint. smyrn. 7.229> τηκομένην δ' , ὡσεί τε χιὼν κατατήκετ' ὄρεσσιν
<quint. smyrn. 7.230> Εὔρου ὑπὸ λιγέος καὶ ἀτειρέος ἠελίοιο:
<quint. smyrn. 7.231> ὣς ἥ γε φθινύθεσκε δεδουπότος ἀνδρὸς ἀγαυοῦ:
<quint. smyrn. 7.232> καί μιν ἔτ' ἀχνυμένην περ ἀγακλειτοὶ βασιλῆες
<quint. smyrn. 7.233> ἠσπάζοντ' ἐπέεσσι: πάϊς δέ οἱ ἐγγύθεν ἐλθὼν
<quint. smyrn. 7.234> μυθεῖτ' ἀτρεκέως γενεὴν καὶ οὔνομ' ἑκάστου:
<quint. smyrn. 7.235> χρειὼ δ', ἥντιν' ἵκανον, ἐπέκρυφε μέχρις ἐς ἠῶ,
<quint. smyrn. 7.236> ὄφρα μὴ ἀχνυμένην μιν ἕλῃ πολύδακρυς ἀνίη,
<quint. smyrn. 7.237> καί μιν ἀπεσσύμενον μάλα λισσομένη κατερύκῃ.
<quint. smyrn. 7.238> αἶψα δὲ δαῖτ' ἐπάσαντο καὶ ὕπνῳ θυμὸν ἴηναν
<quint. smyrn. 7.239> πάντες, ὅσοι Σκύροιο πέδον περιναιετάασκον
<quint. smyrn. 7.240> εἰναλίης, τὴν μακρὰ περιβρομέουσι θαλάσσης
<quint. smyrn. 7.241> κύματα ῥηγνυμένοιο πρὸς ᾐόνας Αἰγαίοιο:
<quint. smyrn. 7.242> ἀλλ' οὐ Δηιδάμειαν ἐπήρατος ὕπνος ἔμαρπτεν
<quint. smyrn. 7.243> οὔνομα κερδαλέου μιμνησκομένην ̓Οδυσῆος
<quint. smyrn. 7.244> ἠδὲ καὶ ἀντιθέου Διομήδεος, οἵ ῥά μιν ἄμφω
<quint. smyrn. 7.245> εὖνιν ποιήσαντο φιλοπτολέμου ̓Αχιλῆος
<quint. smyrn. 7.246> παρφάμενοι κείνοιο θρασὺν νόον, ὄφρ' ἀφίκηται
<quint. smyrn. 7.247> δήϊον εἰς ἐνοπήν: τῷ δ' ἄτροπος ἤντετο Μοῖρα,
<quint. smyrn. 7.248> ἥ οἱ ὑπέκλασε νόστον, ἀπειρέσιον δ' ἄρα πένθος
<quint. smyrn. 7.249> πατρὶ πόρεν Πηλῆι καὶ αὐτῇ Δηιδαμείῃ.
<quint. smyrn. 7.250> τοὔνεκά μιν κατὰ θυμὸν ἀάσπετον ἄμφεχε δεῖμα
<quint. smyrn. 7.251> παιδὸς ἐπεσσυμένοιο ποτὶ πτολέμοιο κυδοιμόν,
<quint. smyrn. 7.252> μή οἱ λευγαλέῳ ἐπὶ πένθεϊ πένθος ἵκηται.
<quint. smyrn. 7.253> ̓Ηὼς δ' εἰσανέβη μέγαν οὐρανόν: οἱ δ' ἀπὸ λέκτρων
<quint. smyrn. 7.254> καρπαλίμως ὤρνυντο: νόησε δὲ Δηιδάμεια:
<quint. smyrn. 7.255> αἶψα δέ οἱ στέρνοισι περὶ πλατέεσσι χυθεῖσα
<quint. smyrn. 7.256> ἀργαλέως γοάασκεν ἐς αἰθέρα μακρὰ βοῶσα:
<quint. smyrn. 7.257> ἠΰτε βοῦς ἐν ὄρεσσιν ἀπειρέσιον μεμακυῖα
<quint. smyrn. 7.258> πόρτιν ἑὴν δίζηται ἐν ἄγκεσιν, ἀμφὶ δὲ μακραὶ
<quint. smyrn. 7.259> οὔρεος αἰπεινοῖο περιβρομέουσι κολῶναι:
<quint. smyrn. 7.260> ὣς ἄρα μυρομένης ἀμφίαχεν αἰπὺ μέλαθρον
<quint. smyrn. 7.261> πάντοθεν ἐκ μυχάτων, μέγα δ' ἀσχαλόως' ἀγόρευε:
<quint. smyrn. 7.262> “τέκνον, ποῖ δὴ νῦν σοὶ ἐῢς νόος ἐκπεπότηται
<quint. smyrn. 7.263> ̓́Ιλιον ἐς πολύδακρυ μετὰ ξείνοισιν ἕπεσθαι,
<quint. smyrn. 7.264> ᾗχι πολεῖς ὀλέκονται ὑπ' ἀργαλέης ὑσμίνης,
<quint. smyrn. 7.265> καίπερ ἐπιστάμενοι πόλεμον καὶ ἀεικέα χάρμην;
<quint. smyrn. 7.266> νῦν δὲ σὺ μὲν νέος ἐσσὶ καὶ οὔπω δήϊα ἔργα
<quint. smyrn. 7.267> οἶδας, ἅ τ' ἀνθρώποισιν ἀλάλκουσιν κακὸν ἦμαρ:
<quint. smyrn. 7.268> ἀλλὰ σὺ μέν μευ ἄκουσον, ἑοῖς δ' ἐνὶ μίμνε δόμοισι,
<quint. smyrn. 7.269> μὴ δή μοι Τροίηθε κακὴ φάτις οὔαθ' ἵκηται
<quint. smyrn. 7.270> σεῖο καταφθιμένοιο κατὰ μόθον: οὐ γὰρ ὀΐω
<quint. smyrn. 7.271> ἐλθέμεναί ς' ἔτι δεῦρο μετάτροπον ἐξ ὁμάδοιο:
<quint. smyrn. 7.272> οὐδὲ γὰρ οὐδὲ πατὴρ τεὸς ἔκφυγε κῆρ' ἀΐδηλον,
<quint. smyrn. 7.273> ἀλλ' ἐδάμη κατὰ δῆριν, ὅ περ καὶ σεῖο καὶ ἄλλων
<quint. smyrn. 7.274> ἡρώων προφέρεσκε, θεὰ δέ οἱ ἔπλετο μήτηρ,
<quint. smyrn. 7.275> τῶνδε δολοφροσύνῃ καὶ μήδεσιν, οἵ σε καὶ αὐτὸν
<quint. smyrn. 7.276> δῆριν ἐπὶ στονόεσσαν ἐποτρύνουσι νέεσθαι:
<quint. smyrn. 7.277> τοὔνεκ' ἐγὼ δείδοικα περὶ κραδίῃ τρομέουσα,
<quint. smyrn. 7.278> μή μοι καὶ σέο, τέκνον, ἀποφθιμένοιο πέληται
<quint. smyrn. 7.279> εὖνιν καλλειφθεῖσαν ἀεικέα πήματα πάσχειν:
<quint. smyrn. 7.280> οὐ γάρ πώ τι γυναικὶ κακώτερον ἄλγος ἔπεισιν,
<quint. smyrn. 7.281> ἢ ὅτε παῖδες ὄλωνται ἀποφθιμένοιο καὶ ἀνδρός,
<quint. smyrn. 7.282> χηρωθῇ δὲ μέλαθρον ὑπ' ἀργαλέου θανάτοιο:
<quint. smyrn. 7.283> αὐτίκα γὰρ περὶ φῶτες ἀποτμήγουσιν ἀρούρας,
<quint. smyrn. 7.284> κείρουσιν δέ τε πάντα καὶ οὐκ ἀλέγουσι θέμιστας:
<quint. smyrn. 7.285> τοὔνεκ' ἄρ' οὔ τι τέτυκται ὀϊζυρώτερον ἄλλο
<quint. smyrn. 7.286> χήρης ἐν μεγάροισιν ἀκιδνότερόν τε γυναικός.”
<quint. smyrn. 7.287> ἦ μέγα κωκύουσα: πάϊς δέ μιν ἀντίον ηὔδα:
<quint. smyrn. 7.288> “θάρσει, μῆτερ ἐμεῖο, κακὴν δ' ἀποπέμπεο φήμην:
<quint. smyrn. 7.289> οὐ γὰρ ὑπὲρ κῆράς τις ὑπ' ἄρεϊ δάμναται ἀνήρ:
<quint. smyrn. 7.290> εἰ δέ μοι αἴσιμόν ἐστι δαμήμεναι εἵνεκ' ̓Αχαιῶν,
<quint. smyrn. 7.291> τεθναίην ῥέξας τι καὶ ἄξιον Αἰακίδῃσιν.”
<quint. smyrn. 7.292> ὣς φάτο: τῷ δ' ἄγχιστα κίεν γεραρὸς Λυκομήδης,
<quint. smyrn. 7.293> καί ῥά μιν ἰωχμοῖο λιλαιόμενον προσέειπεν:
<quint. smyrn. 7.294> “ὦ τέκος ὀβριμόθυμον ἑῷ πατρὶ κάρτος ἐοικώς,
<quint. smyrn. 7.295> οἶδ' ὅτι καρτερός ἐσσι καὶ ὄβριμος: ἀλλ' ἄρα καὶ ὣς
<quint. smyrn. 7.296> καὶ πόλεμον δείδοικα πικρὸν καὶ κῦμα θαλάσσης
<quint. smyrn. 7.297> λευγαλέον: ναῦτοι γὰρ ἀεὶ σχεδόν εἰσιν ὀλέθρου.
<quint. smyrn. 7.298> ἀλλὰ σὺ δείδιε, τέκνον, ἐπήν πλόον εἰσαφίκηαι
<quint. smyrn. 7.299> ὕστερον ἢ Τροίηθεν ἤ ἄλλοθεν, οἷά τε πολλὰ
<quint. smyrn. 7.319a> πλαζόμεθ' ἄνθρωποι ἐπ' ἀπείριτα νῶτα θαλάσσης
<quint. smyrn. 7.300> τῆμος, ὅτ' αἰγοκερῆι συνέρχεται ἠερόεντι
<quint. smyrn. 7.301> ἠέλιος μετόπισθε βαλὼν ῥυτῆρα βελέμνων
<quint. smyrn. 7.302> τοξευτήν, ὅτε χεῖμα λυγρὸν κλονέουσιν ἄελλαι,
<quint. smyrn. 7.303> ἢ ὁπότ' ̓Ωκεανοῖο κατὰ πλατὺ χεῦμα φέρονται
<quint. smyrn. 7.304> ἄστρα κατερχομένοιο ποτὶ κνέφας ̓Ωρίωνος:
<quint. smyrn. 7.305> δείδιε δ' ἐν φρεσὶ σῇσιν ἰσημερίην ἀλεγεινήν,
<quint. smyrn. 7.306> ᾗ ἔνι συμφορέονται ἀν' εὐρέα βένθεα πόντου
<quint. smyrn. 7.307> ἔκποθεν ἀΐσσουσαι ὑπὲρ μέγα λαῖτμα θύελλαι,
<quint. smyrn. 7.308> ἢ ὅτε Πληιάδων πέλεται δύσις, ἥν ῥα καὶ αὐτὴν
<quint. smyrn. 7.309> δείδιθι μαιμώωσαν ἔσω ἁλὸς ἠδὲ καὶ ἄλλα
<quint. smyrn. 7.310> ἄστρα, τά που μογεροῖσι πέλει δέος ἀνθρώποισι
<quint. smyrn. 7.311> δυόμεν' ἢ ἀνιόντα κατὰ πλατὺ χεῦμα θαλάσσης.”
<quint. smyrn. 7.312> ὣς εἰπὼν κύσε παῖδα καὶ οὐκ ἀνέεργε κελεύθου
<quint. smyrn. 7.313> ἱμείροντα μόθοιο δυσηχέος: ὃς δ' ἐρατεινὸν
<quint. smyrn. 7.314> μειδιόων ἐπὶ νῆα θοῶς ὥρμαινε νέεσθαι.
<quint. smyrn. 7.315> ἀλλά μιν εἰσέτι μητρὸς ἐνὶ μεγάροισιν ἔρυκε
<quint. smyrn. 7.316> δακρυόεις ὀαρισμὸς ἐπισπεύδοντα πόδεσσιν.
<quint. smyrn. 7.317> ὡς δ' ὅτε τις θοὸν ἵππον ἐπὶ δρόμον ἰσχανόωντα
<quint. smyrn. 7.318> εἴργει ἐφεζόμενος, ὁ δ' ἐρυκανόωντα χαλινὸν
<quint. smyrn. 7.319> δάπτει ἐπιχρεμέθων, στέρνον δέ οἱ ἀφριόωντος
<quint. smyrn. 7.320> δεύεται, οὐδ' ἵστανται ἐελδόμενοι πόδες οἴμης,
<quint. smyrn. 7.321> πουλὺς δ' ἀμφ' ἔνα χῶρον ἐλαφροτάτοις ὑπὸ ποσσὶ
<quint. smyrn. 7.322> ταρφέα κινυμένοιο πέλει κτύπος, ἀμφὶ δὲ χαῖται
<quint. smyrn. 7.323> ῥώοντ' ἐσσυμένοιο, κάρη δ' εἰς ὕψος ἀείρει
<quint. smyrn. 7.324> φυσιόων μάλα πολλά, νόος δ' ἐπιτέρπετ' ἄνακτος:
<quint. smyrn. 7.325> ὣς ἄρα κύδιμον υἷα μενεπτολέμου ̓Αχιλῆος
<quint. smyrn. 7.326> μήτηρ μὲν κατέρυκε, πόδες δέ οἱ ἐγκονέεσκον:
<quint. smyrn. 7.327> ἡ δὲ καὶ ἀχνυμένη περ ἑῷ ἐπαγάλλετο παιδί.
<quint. smyrn. 7.328> ὃς δέ μιν ἀμφικύσας μάλα μυρία κάλλιπε μούνην
<quint. smyrn. 7.329> μυρομένην ἀλεγεινὰ φίλου κατὰ δώματα πατρός:
<quint. smyrn. 7.330> οἵη δ' ἀμφὶ μέλαθρα μέγ' ἀσχαλόωσα χελιδὼν
<quint. smyrn. 7.331> μύρεται αἰόλα τέκνα, τά που μάλα τετριγῶτα
<quint. smyrn. 7.332> αἰνὸς ὄφις κατέδαψε καὶ ἤκαχε μητέρα κεδνήν,
<quint. smyrn. 7.333> ἡ δ' ὁτέ μέν χήρην περιπἐπταται ἀμφὶ καλιήν,
<quint. smyrn. 7.334> ἄλλοτε δ' εὐτύκτοισι περὶ προθύροισι ποτᾶται
<quint. smyrn. 7.335> αἰνὰ κινυρομένη τεκέων ὕτερ: ὣς ἄρα κείνου
<quint. smyrn. 7.336> μύρετο Δηιδάμεια, καὶ υἱέος ἄλλοτε μέν που
<quint. smyrn. 7.337> εὐνὴν ἀμφιχυθεῖσα μέγ' ἴαχεν, ἄλλοτε δ' αὖτε
<quint. smyrn. 7.338> κλαῖεν ἐπὶ φλιῇσι: φίλῳ δ' ἐγκάτθετο κόλπῳ,
<quint. smyrn. 7.339> εἴ τί οἱ ἐν μεγάροισι τετυγμένον ἦεν ἄθυρμα,
<quint. smyrn. 7.340> ᾦ ἔπι τυτθὸς ἐὼν ἀταλὰς φρένας ἰαίνεσκεν:
<quint. smyrn. 7.341> ἀμφὶ δέ οἱ καὶ ἄκοντα λελειμμένον εἴ που ἴδοιτο,
<quint. smyrn. 7.342> ταρφέα μιν φιλέεσκε, καὶ εἴ τί περ ἄλλο γοῶσα
<quint. smyrn. 7.343> ἔδρακε παιδὸς ἑοῖο δαΐφρονος. οὐδ' ὅ γε μητρὸς
<quint. smyrn. 7.344> ἄσπετ' ὀδυρομένης ἔτ' ἐπέκλυεν, ἀλλ' ἀπάτερθε
<quint. smyrn. 7.345> βαῖνε θοὴν ἐπὶ νῆα: φέρον δέ μιν ὠκέα γυῖα
<quint. smyrn. 7.346> ἀστέρι παμφανόωντι πανείκελον. ἀμφὶ δ' ἄρ' αὐτῷ
<quint. smyrn. 7.347> ἕσπετ' ὁμῶς ̓Οδυσῆι δαΐφρονι Τυδέος υἱός,
<quint. smyrn. 7.348> ἄλλοι τ' εἴκοσι φῶτες ἀρηράμενοι φρεσὶ θυμόν,
<quint. smyrn. 7.349> τοὺς ἔχε κεδνοτάτους ἐν δώμασι Δηιδάμεια,
<quint. smyrn. 7.350> καί σφας ἐῷ πόρε παιδὶ θοοὺς ἔμεναι θεράποντας.
<quint. smyrn. 7.351> οἱ τότ' ̓Αχιλλέος υἷα θρασὺν περιποιπνύεσκον
<quint. smyrn. 7.352> ἐσσύμενον ποτὶ νῆα δι' ἄστεος: ὅς δ' ἐνὶ μέσσοις
<quint. smyrn. 7.353> ἤιε καγχαλόων: κεχάροντο δὲ Νηρηῖναι
<quint. smyrn. 7.354> ἀμφὶ Θέτιν: καὶ δ' αὐτὸς ἐγήθεε Κυανοχαίτης
<quint. smyrn. 7.355> εἰσορόων ̓Αχιλῆος ἀμύμονος ὄβριμον υἷα,
<quint. smyrn. 7.356> ὡς ἤδη πολέμοιο λιλαίετο δακρυόεντος
<quint. smyrn. 7.357> καίπερ ἐὼν ἔτι παιδνός, ἔτ' ἄχνοος: ἀλλά μιν ἀλκὴ
<quint. smyrn. 7.358> καὶ μένος ὀτρύνεσκεν: ἑῆς δ' ἐξέσσυτο πάτρης,
<quint. smyrn. 7.359> οἶος ̓́Αρης, ὅτε μῶλον ἐπέρχεται αἱματόεντα
<quint. smyrn. 7.360> χωόμενος δηίοισι, μέμηνε δέ οἱ μέγα θυμός,
<quint. smyrn. 7.361> καί οἱ ἐπισκύνιον βλοσυρὸν πέλει, ἀμφὶ δ' ἄρ' αὐτῷ
<quint. smyrn. 7.362> ὄμματα μαρμαίρουσιν ἴσον πυρί, ταὶ δέ παρειαὶ
<quint. smyrn. 7.363> κάλλος ὁμοῦ κρυόεντι φόβῳ καταειμέναι αἰεὶ
<quint. smyrn. 7.364> φαίνοντ' ἐσσυμένου, τρομέουσι δὲ καὶ θεοὶ αὐτοί:
<quint. smyrn. 7.365> τοῖος ἔην ̓Αχιλῆος ἐῢς πάίς: οἱ δ' ἀνὰ ἄστυ
<quint. smyrn. 7.366> εὔχοντ' ἀθανάτοισι σαωσέμεν ἐσθλὸν ἄνακτα
<quint. smyrn. 7.367> ἀργαλέου παλίνορσον ἀπ' ̓́Αρεος: οἱ δ' ἐσάκουσαν
<quint. smyrn. 7.368> εὐχομένων: ὁ δὲ πάντας ὑπείρεχεν, οἵ οἱ ἕποντο.
<quint. smyrn. 7.369> ἐλθόντες δ' ἐπὶ θῖνα βαρυγδούποιο θαλάσσης
<quint. smyrn. 7.370> εὗρον ἔπειτ' ἐλατῆρας ἐϋξόου ἔνδοθι νηὸς
<quint. smyrn. 7.371> ἱστία τ' ἐντύνοντας ἐπειγομένους τ' ἀνὰ νῆα:
<quint. smyrn. 7.372> αἶψα δ' ἐν αὐτοὶ ἔβαν: τοὶ δ' ἔκτοθι πείσματ' ἔλυσαν
<quint. smyrn. 7.373> εὐνάς θ', αἳ νήεσσι μέγα σθένος αἰὲν ἕπονται.
<quint. smyrn. 7.374> τοῖσι δ' ἄρ' εὐπλοΐην πόσις ὤπασεν ̓Αμφιτρίτης
<quint. smyrn. 7.375> προφρονέως: μάλα γάρ οἱ ἐνὶ φρεσὶ μέμβλετ' ̓Αχαιῶν
<quint. smyrn. 7.376> ]τειρομένων ὑπὸ Τρωσὶ καὶ Εὐρυπύλῳ μεγαθύμῳ.
<quint. smyrn. 7.377> οἱ δ' ̓Αχιλήιον υἷα παρεζόμενοι ἑκάτερθε
<quint. smyrn. 7.378> τέρπεσκον μύθοισιν ἑοῦ πατρὸς ἔργ' ἐνέποντες,
<quint. smyrn. 7.379> ὅσσα τ' ἀνὰ πλόον εὐρὺν ἐμήσατο καὶ ποτὶ γαίῃ
<quint. smyrn. 7.380> Τηλέφου ἀγχεμάχοιο, καὶ ὁππόσα Τρῶας ἔρεξεν
<quint. smyrn. 7.381> ἀμφὶ πόλιν Πριάμοιο φέρων κλέος ̓Ατρείδῃσι:
<quint. smyrn. 7.382> τοῦ δ' ἄρ' ἰαίνετο θυμὸς ἐελδομένοιο καὶ αὐτοῦ
<quint. smyrn. 7.383> πατρὸς ἀταρβήτοιο κλέος καὶ κῦδος ἀρέσθαι
<quint. smyrn. 7.384> ἥ δέ που ἐν θαλάμοισιν ἀκηχεμένη περὶ παιδὶ
<quint. smyrn. 7.385> ἐσθλὴ Δηιδάμεια πολύστονα δάκρυα χεῦε,
<quint. smyrn. 7.386> καί οἱ ἐνὶ φρεσὶ θυμὸς ὑπ' ἀργαλέῃσιν ἀνίῃς
<quint. smyrn. 7.387> τήκεθ' ὅπως ἀλαπαδνὸς ἐπ' ἀνθρακίῃσι μόλιβδος
<quint. smyrn. 7.388> ἠὲ τρύφος κηροῖο: γόος δέ μιν οὔποτ' ἔλειπε
<quint. smyrn. 7.389> δερκομένην ἐπὶ πόντον ἀπείριτον: οὕνεκα μήτηρ
<quint. smyrn. 7.390> ἄχνυθ' ἐῷ περὶ παιδί, καὶ ἢν ἐπὶ δαῖτ' ἄφίκηται
<quint. smyrn. 7.390a> τηλόθι κεκλόμενος φίλου ἀνδρὸς ἐς ἀλλότριον δῶ.
<quint. smyrn. 7.391> καί ῥά οἱ ἱστία νηὸς ἀπόπροθι πολλὸν ἰούσης
<quint. smyrn. 7.392> ἤδη ἀπεκρύπτοντο καὶ ἠέρι φαίνεθ' ὁμοῖα:
<quint. smyrn. 7.393> ἀλλ' ἡ μὲν στονάχιζε πανημερίη γοόωσα.
<quint. smyrn. 7.394> νηῦς δ' ἔθεεν κατὰ πόντον ἐπισπομένου ἀνέμοιο
<quint. smyrn. 7.395> τυτθὸν ἐπιψαύουσα πολυρροθίοιο θαλάσσης:
<quint. smyrn. 7.396> πορφύρεον δ' ἑκάτερθε περὶ τρόπιν ἔβραχε κῦμα:
<quint. smyrn. 7.397> αἶψα δὲ νηῦς μέγα λαῖτμα διήνυσε ποντοποροῦσα.
<quint. smyrn. 7.398> ἀμφὶ δέ οἱ πέσε νυκτὸς ἔπι κνέφας: ἡ δ' ὑπ' ἀήτῃ
<quint. smyrn. 7.399> πλῶε κυβερνήτῃ τε διαπρήσσουσα θαλάσσης
<quint. smyrn. 7.400> βένθεα: θεσπεσίη δὲ πρὸς οὐρανὸν ἤλυθεν ̓Ηώς.
<quint. smyrn. 7.401> τοῖσι δ' ἄρ' ̓Ιδαίων ὀρέων φαίνοντο κολῶναι
<quint. smyrn. 7.402> Χρῦσά τε καὶ Σμίνθειον ἕδος καὶ Σιγιὰς ἄκρη
<quint. smyrn. 7.403> τύμβος τ' Αἰακίδαο δαΐφρονος: ἀλλά μιν οὔτι
<quint. smyrn. 7.404> υἱὸς Λαέρταο πύκα φρονέων ἐνὶ θυμῷ
<quint. smyrn. 7.405> δεῖξε Νεοπτολέμῳ, ἵνα οἱ μὴ πένθος ἀέξῃ
<quint. smyrn. 7.406> θυμὸς ἐνὶ στήθεσσι. παρημείβοντο δὲ νήσους
<quint. smyrn. 7.407> αἶψα Καλυδναίας: Τένεδος δ' ἀπελείπετ' ὀπίσσω:
<quint. smyrn. 7.408> φαίνετο δ' αὖτ' ̓Ελεοῦντος ἕδος, τόθι Πρωτεσιλάου
<quint. smyrn. 7.409> σῆμα πέλει πτελέῃσι κατάσκιον αἰπεινῇσιν,
<quint. smyrn. 7.410> αἵ ῥ' ὁπότ' ἀθρήσωσιν ἀνερχόμεναι δαπέδοιο
<quint. smyrn. 7.411> ̓́Ιλιον, αὐτίκα τῇσι θοῶς αὐαίνεται ἄκρα.
<quint. smyrn. 7.412> νῆα δ' ἐρεσσομένην ἄνεμος φέρεν ἀγχόθι Τροίης:
<quint. smyrn. 7.413> ἵκετο δ' ᾗχι καὶ ἄλλαι ἔσαν παρὰ θίνεσι νῆες
<quint. smyrn. 7.414> ̓Αργείων, οἵ τῆμος ὀϊζυρῶς πονέοντο
<quint. smyrn. 7.415> μαρνάμενοι περὶ τεῖχος, ὅπερ πάρος αὐτοὶ ἔδειμαν
<quint. smyrn. 7.416> νηῶν ἔμμεναι ἕρκος ἐϋσθενέων θ' ἅμα λαῶν
<quint. smyrn. 7.417> ἐν πολέμῳ: τὸ δ' ἄρ' ἤδη ὑπ' Εὐρυπύλοιο χέρεσσι
<quint. smyrn. 7.418> μέλλεν ἀμαλδύνεσθαι ἐρειπόμενον ποτὶ γαίῃ,
<quint. smyrn. 7.419> εἰ μὴ ἄρ' αἶψ' ἐνόησε κραταιοῦ Τυδέος υἱὸς
<quint. smyrn. 7.420> βαλλόμεν' ἕρκεα μακρά: θοῆς δ' ἄφαρ ἔκθορε νηός,
<quint. smyrn. 7.421> θαρσαλέως δ' ἐβόησεν, ὅσον χάδε οἱ κέαρ ἔνδον:
<quint. smyrn. 7.422> “ὦ φίλοι, ἦ μέγα πῆμα κυλίνδεται ̓Αργείοισι
<quint. smyrn. 7.423> σήμερον: ἀλλ' ἄγε θάσσον ἐς αἰόλα τεύχεα δύντες
<quint. smyrn. 7.424> ἴομεν ἐς πολέμοιο πολυκμήτοιο κυδοιμόν:
<quint. smyrn. 7.425> ἤδη γὰρ πύργοισιν ἐφ' ἡμετέροισι μάχονται
<quint. smyrn. 7.426> Τρῶες ἐϋπτόλεμοι, τοὶ δὴ τάχα τείχεα μακρὰ
<quint. smyrn. 7.427> ῥηξάμενοι πυρὶ νῆας ἐνιπρήσουσι μάλ' αἰνῶς:
<quint. smyrn. 7.428> νῶϊν δ' οὐκέτι νόστος ἐελδομένοις ἀνὰ θυμὸν
<quint. smyrn. 7.429> ἔσσεται: ἀλλὰ καὶ αὐτοὶ ὑπέρ μόρον αἶψα δαμέντες
<quint. smyrn. 7.430> κεισόμεθ' ἐν Τροίῃ, τεκέων ἑκὰς ἠδὲ γυναικῶν.”
<quint. smyrn. 7.431> ὣς φάτο: τοὶ δ' ὤκιστα θοῆς ἐκ νηὸς ὄρουσαν
<quint. smyrn. 7.432> πανσυδίῃ: πάντας γὰρ ἕλε τρόμος εἰσαΐοντας
<quint. smyrn. 7.433> νόσφι Νεοπτολέμοιο δαΐφρονος, οὕνεκ' ἐῴκει
<quint. smyrn. 7.434> πατρὶ φίλῳ μέγα κάρτος: ἔρως δέ οἱ ἔμπεσε χάρμης.
<quint. smyrn. 7.435> καρπαλίμως δ' ἵκοντο ποτὶ κλισίην ̓Οδυσῆος:
<quint. smyrn. 7.436> ἡ γὰρ ἔην ἄγχιστα νεὼς κυανοπρώροιο:
<quint. smyrn. 7.437> πολλὰ δ' ἄρ' ἐξημοιβὰ παραυτόθι τεύχεα κεῖτο,
<quint. smyrn. 7.438> ἠμὲν ̓Οδυσσῆος πυκιμήδεος ἠδὲ καὶ ἄλλων
<quint. smyrn. 7.439> ἀντιθέων ἑτάρων, ὁπόσα κταμένων ἀφέλοντο.
<quint. smyrn. 7.440> ἔνθ' ἐσθλὸς μὲν ἔδυ καλὰ τεύχεα, τοὶ δὲ χέρεια
<quint. smyrn. 7.441> δῦσαν, ὅσοις ἀλαπαδνὸν ὑπὸ κραδίῃ πέλεν ἦτορ:
<quint. smyrn. 7.442> αὐτὰρ ̓Οδυσσεὺς δύσαθ' ἅ οἱ ̓Ιθάκηθεν ἕποντο:
<quint. smyrn. 7.443> δῶκε δὲ Τυδείδῃ Διομήδεϊ κάλλιμα τεύχη
<quint. smyrn. 7.444> κεῖνα, τὰ δὴ Σώκοιο βίην εἴρυσσε πάροιθεν:
<quint. smyrn. 7.445> υἱὸς δ' αὖτ' ̓Αχιλῆος ἐδύσατο τεύχεα πατρός,
<quint. smyrn. 7.446> καί οἱ φαίνετο πάμπαν ἀλίγκιος: ἀμφὶ δ' ἐλαφρὰ
<quint. smyrn. 7.447> ̔Ηφαίστου παλάμῃσι περὶ μελέεσσιν ἀρήρει,
<quint. smyrn. 7.448> καίπερ ἐόνθ' ἑτέροισι πελώρια: τῷ δ' ἅμα πάντα
<quint. smyrn. 7.449> φαίνετο τεύχεα κοῦφα: κάρη γε μὲν οὔτι βάρυνε
<quint. smyrn. 7.449a> πήληξ οὐ παλάμῃσιν ἐπέβρισεν δόρυ μακρὸν
<quint. smyrn. 7.450> Πηλιάς, ἀλλά ἑ χερσὶ καὶ ἠλίβατόν περ ἐοῦσαν
<quint. smyrn. 7.451> ῥηιδίως ἀνάειρεν ἔθ' αἵματος ἰσχανόωσαν.
<quint. smyrn. 7.452> ̓Αργείων δέ μιν ὅσσοι ἐπέδρακον, οὔτι δύναντο
<quint. smyrn. 7.453> καίπερ ἐελδόμενοι σχεδὸν ἐλθέμεν, οὕνεκ' ἄρ' αὐτοὺς
<quint. smyrn. 7.454> πᾶν περὶ τεῖχος ἔτειρε βαρὺς πολέμοιο κυδοιμός:
<quint. smyrn. 7.455> ὡς δ' ὅτ' ἀν' εὐρέα πόντον ἐρημαίῃ περὶ νήσῳ
<quint. smyrn. 7.456> ἀνθρώπων ἀπάτερθεν ἐεργμένοι ἀσχαλόωσιν
<quint. smyrn. 7.457> ἀνέρες, οὕς τ' ἀνέμοιο καταιγίδες ἀντιόωσαι
<quint. smyrn. 7.458> εἴργουσιν μάλα πολλὸν ἐπὶ χρόνον, οἱ δ' ἀλεγεινοὶ
<quint. smyrn. 7.459> νηὶ περιτρωχῶσι, καταφθινύθει δ' ἄρα πάντα
<quint. smyrn. 7.460> ἤια, τειρομένοισι δ' ἐπιπνεύσῃ λιγὺς οὖρος:
<quint. smyrn. 7.461> ὣς ἄρ' ̓Αχαιῶν ἔθνος ἀκηχέμενον τὸ πάροιθεν
<quint. smyrn. 7.462> ἀμφὶ Νεοπτολέμοιο βίῃ κεχάροντο μολόντι
<quint. smyrn. 7.463> ἐλπόμενοι στονόεντος ἀναπνεύσειν καμάτοιο.
<quint. smyrn. 7.464> ὄσσε δέ οἱ μάρμαιρεν ἀναιδέος εὖτε λέοντος,
<quint. smyrn. 7.465> ὅς τε κατ' οὔρεα μακρὰ μέγ' ἀσχαλόων ἐνὶ θυμῷ
<quint. smyrn. 7.466> ἔσσυται ἀγρευτῇσιν ἐναντίον, οἵ τέ οἱ ἤδη
<quint. smyrn. 7.467> ἄντρῳ ἐπεμβαίνωσιν ἐρύσσασθαι μεμαῶτες
<quint. smyrn. 7.468> σκύμνους οἰωθέντας ἑῶν ἀπὸ τῆλε τοκήων
<quint. smyrn. 7.469> βήσσῃ ἐνὶ σκιερῇ, ἑ δ' ἄρ' ὑψόθεν ἔκ τινος ἄκρης
<quint. smyrn. 7.470> ἀθρήσας ὀλοοῖσιν ἐπέσσυται ἀγρευτῇσι
<quint. smyrn. 7.471> σμερδαλέον βλοσυρῇσιν ὑπαὶ γενύεσσι βεβρυχώς:
<quint. smyrn. 7.472> ὥς ἄρα φαίδιμος υἱὸς ἀταρβέος Αἰακίδαο
<quint. smyrn. 7.473> θυμὸν ἐπὶ Τρώεσσιν ἐϋπτολέμοισιν ὄρινεν:
<quint. smyrn. 7.474> οἴμησεν δ' ἄρα πρῶτον, ὅπῃ μάλα δῆρις ὀρώρει
<quint. smyrn. 7.475> ἄμ πεδίον: τῇ γάρ φρεσὶν ἔλπετο τεῖχος ̓Αχαιῶν
<quint. smyrn. 7.476> ῥηίτερον δηΐοισι κατὰ κλόνον ἐσσυμένοισιν,
<quint. smyrn. 7.477> οὕνεκ' ἀκιδνοτέρῃσιν ἐπάλξεσιν ἠρήρειστο.
<quint. smyrn. 7.478> σὺν δέ οἱ ἄλλοι ἔβαν μέγα μαιμώωντες ̓́Αρηι:
<quint. smyrn. 7.479> εὗρον δ' Εὐρύπυλον κρατερόφρονα, τῷ δ' ἅμ' ἑταίρους
<quint. smyrn. 7.480> πύργῳ ἐπεμβεβαῶτας, ὀϊομένους περὶ θυμῷ
<quint. smyrn. 7.481> ῥήξειν τείχεα μακρὰ καὶ ̓Αργείους ἀπολέσσειν
<quint. smyrn. 7.482> πανσυδίῃ: τοῖς δ' οὔτι θεοὶ τελέεσκον ἐέλδωρ:
<quint. smyrn. 7.483> ἀλλά σφεας ̓Οδυσεύς τ' ἠδὲ σθεναρὸς Διομήδης
<quint. smyrn. 7.484> ἰσόθεός τε Νεοπτόλεμος δῖός τε Λεοντεὺς
<quint. smyrn. 7.485> ἄψ ἀπὸ τείχεος ὦσαν ἀπειρεσίοις βελέεσσιν.
<quint. smyrn. 7.486> ὡς δ' ὅτ' ἀπὸ σταθμοῖο κύνες μογεροί τε νομῆες
<quint. smyrn. 7.487> κάρτεϊ καὶ φωνῇ κρατεροὺς δεύουσι λέοντας
<quint. smyrn. 7.488> πάντοθεν ἐσσύμενοι, τοὶ δ' ὄμμασι γλαυκιόωντες
<quint. smyrn. 7.489> στρωφῶντ' ἔνθω καὶ ἔνθα λιλαιόμενοι μέγα θυμῷ
<quint. smyrn. 7.490> πόρτιας ἠδὲ βόας μετὰ γαμφηλῇσι λαφύξαι,
<quint. smyrn. 7.491> ἀλλὰ καὶ ὣς εἴκουσι κυνῶν ὑπὸ καρτεροθύμων
<quint. smyrn. 7.492> σευόμενοι, μάλα γάρ σφιν ἐπαΐσσουσι νομῆες:
<quint. smyrn. 7.493> βαιόν, ὅσον τις ἵησι χερὸς περιμήκεα λᾶαν:
<quint. smyrn. 7.494> οὐ γὰρ Τρῶας ἔα νηῶν ἀπονόσφι φέβεσθαι
<quint. smyrn. 7.495> Εὐρύπυλος, δηίων δὲ μάλα σχεδὸν ὀτρύνεσκε
<quint. smyrn. 7.496> μίμνειν, εἰσόκε νῆας ἕλῃ καὶ πάντας ὀλέσσῃ
<quint. smyrn. 7.497> ̓Αργείους: Ζεὺς γάρ οἱ ἀπειρέσιον βάλε κάρτος.
<quint. smyrn. 7.498> αὐτίκα δ' ὀκριόεσσαν ἑλὼν καὶ ἀτειρέα πέτρην
<quint. smyrn. 7.499> ἧκεν ἐπεσσυμένως κατὰ τείχεος ἠλιβάτοιο:
<quint. smyrn. 7.500> σμερδαλέον δ' ἄρα πάντα περιπλατάγησε θέμεθλα
<quint. smyrn. 7.501> ἕρκεος αἰπεινοῖο: δέος δ' ἕλε πάντας ̓Αχαιοὺς
<quint. smyrn. 7.502> τείχεος ὡς ἤδη συνοχωκότος ἐν κονίῃσιν.
<quint. smyrn. 7.503> ἀλλ' οὐδ' ὣς ἀπόρουσαν ἀταρτηροῖο κυδοιμοῦ,
<quint. smyrn. 7.504> ἀλλ' ἔμενον θώεσσιν ἐοικότες ἠὲ λύκοισι,
<quint. smyrn. 7.505> μήλων ληιστῆρσιν ἀναιδέσιν, οὕσ1 τ' ἐν ὄρεσσιν
<quint. smyrn. 7.506> ἄντρων ἐξελάσωσιν ὁμῶς κυσὶν ἀγροιὼται
<quint. smyrn. 7.507> ἱέμενοι σκύμνοισι φόνον στονόεντα βαλέσθαι
<quint. smyrn. 7.508> ἐσσυμένως, τοὶ δ' οὔτι βιαζόμενοι βελέεσσι
<quint. smyrn. 7.509> χάζοντ', ἀλλὰ μένοντες ἀμύνουσιν τεκέεσσιν:
<quint. smyrn. 7.510> ὥς οἵ ἀμυνόμενοι νηῶν ὕπερ ἠδὲ καὶ αὐτῶν
<quint. smyrn. 7.511> μίμνον ἐν ὑσμίνῃ: τοῖς δ' Εὐρύπυλος θρασυχάρμης
<quint. smyrn. 7.512> ἠπείλει μέγα πᾶσι νεῶν προπάροιθε θοάων:
<quint. smyrn. 7.513> “ἆ δειλοὶ καὶ ἄναλκιν ἐνὶ φρεσὶ θυμὸν ἔχοντες,
<quint. smyrn. 7.514> οὐκ ἄν δὴ βελέεσσι νεῶν ἄπο ταρβήσαντα
<quint. smyrn. 7.515> ἠλάσατ', εἰ μὴ τεῖχος ἐμὴν ἀπέρυκεν ὁμοκλήν:
<quint. smyrn. 7.516> νῦν δέ μοι εὖτε λέοντι κύνες πτώσσοντες ἐν ὕλῃ
<quint. smyrn. 7.517> μάρνασθ' ἔνδον ἐόντες ἀλευόμενοι φόνον αἰπύν:
<quint. smyrn. 7.518> ἤν δέ ποτ' ἐκ νηῶν ἐς Τρώιον οὖδας ἵκησθε,
<quint. smyrn. 7.519> ὡς τὸ πάρος μεμαῶτες ἐπὶ μόθον, οὔ νύ τις ὑμέας
<quint. smyrn. 7.520> ῥύσεται ἐκ θανάτοιο δυσηχέος, ἀλλ' ἅμα πάντες
<quint. smyrn. 7.521> κείσεσθ' ἐν κονίῃσιν ἐμεῦ ὕπο δῃωθέντες.”
<quint. smyrn. 7.522> ὣς ἔφατ' ἀκράαντον ἱεὶς ἔπος: οὐδέ τι ᾔδη
<quint. smyrn. 7.523> ὅττι ῥά οἱ μέγα πῆμα κυλίνδετο βαιὸν ἄπωθεν
<quint. smyrn. 7.524> χερσὶ Νεοπτολέμοιο θρασύφρονος, ὅς μιν ἔμελλε
<quint. smyrn. 7.525> δάμνασθ' οὐ μετὰ δηρὸν ὑπ' ἔγχεϊ μαιμώωντι
<quint. smyrn. 7.526> οὐδὲ μὲν οὐδὲ τότ' ἔσκεν ἄτερ κρατεροῖο πόνοιο,
<quint. smyrn. 7.527> ἀλλ' ἄρα Τρῶας ἔναιρεν ἀφ' ἕρκεος: οἱ δ' ἐφέβοντο
<quint. smyrn. 7.528> βαλλόμενοι καθύπερθε: περικλονέοντο δ' ἀνάγκῃ
<quint. smyrn. 7.529> Εὐρυπύλῳ: πάντας γὰρ ἀνιηρὸν δέος ᾕρει:
<quint. smyrn. 7.530> ὡς δ' ὅτε νηπίαχοι περὶ γούνασι πατρὸς ἑοῖο
<quint. smyrn. 7.531> πτώσσουσι βροντὴν μεγάλου Διὸς ἀμφὶ νέφεσσι
<quint. smyrn. 7.532> ῥηγνυμένην, ὅτε δεινὸν ἐπιστοναχίζεται αἰθήρ:
<quint. smyrn. 7.533> ὣς ἄρα Τρώιοι υἷες ἐν ἀνδράσι Κητείοισιν
<quint. smyrn. 7.534> ἀμφὶ μέγαν βασιλῆα Νεοπτόλεμον φοβέοντο
<quint. smyrn. 7.535> πᾶν θ' ὅ τι χερσὶν ἕηκεν: ἐς ἰθὺ γὰρ ἔπτατο πῆμα,
<quint. smyrn. 7.536> δυσμενέων κεφαλῇσι φέρον πολύδακρυν ̔́Αρηα.
<quint. smyrn. 7.537> οἱ δ' ἄρ' ἀμηχανὶῃ βεβολημένοι ἔνδοθεν ἦτορ
<quint. smyrn. 7.538> Τρῶες ἔφαντ' ̓Αχιλῆα πελώριον εἰσοράασθαι
<quint. smyrn. 7.539> αὐτὸν ὁμῶς τεύχεσσι: καὶ ἀμφασίην ἀλεγεινὴν
<quint. smyrn. 7.540> κεῦθον ὑπὸ κραδίῃ, ἵνα μὴ δέος αἰνὸν ἵκηται
<quint. smyrn. 7.541> ἐς φρένα Κητείων μηδ' Εὐρυπύλοιο ἄνακτος:
<quint. smyrn. 7.542> αὐτοῦ δ' ἄλλοθεν ἄλλος ἀπειρέσιον τρομέοντες
<quint. smyrn. 7.543> μεσσηγὺς κακότητος ἔσαν κρυεροῦ τε φόβοιο:
<quint. smyrn. 7.544> αἰδὼς γὰρ κατέρυκεν ὁμῶς καὶ δεῖμ' ἀλεγεινόν.
<quint. smyrn. 7.545> ὡς δ' ὅτε παιπαλόεσσαν ὁδὸν κάτα ποσσὶν ἰόντες
<quint. smyrn. 7.546> ἀνέρες ἀθρήσωσιν ἀπ' οὔρεος ἀΐσσοντα
<quint. smyrn. 7.547> χείμαρρον, καναχὴ δὲ περιβρομέει περὶ πέτῃ,
<quint. smyrn. 7.548> οὐδ' ἔτι οἱ μεμάασιν ἀνὰ ῥόον ἠχὴεντα
<quint. smyrn. 7.549> δύμεναι ἐγκονέοντες, ἐπεὶ παρὰ ποσσὶν ὄλεθρον
<quint. smyrn. 7.550> δερκόμενοι τρομέουσι καὶ οὐκ ἀλέγουσι κελεύθου:
<quint. smyrn. 7.551> ὣς ἅρα Τρῶες ἔμιμνον ἐελδόμενοί περ ἀλύξαι
<quint. smyrn. 7.552> τεῖχος ὔπ' ̓Αργείων: τοὺς δ' Εὐρύπυλος θεοειδὴς
<quint. smyrn. 7.553> αἰὲν ἐποτρύνεσκε ποτὶ κλόνον: ἦ γὰρ ἐώλπει
<quint. smyrn. 7.554> πολλοὺς δηϊόωντα πελώριον ἐν δαῒ φῶτα
<quint. smyrn. 7.555> χεῖρα καμεῖν καὶ κάρτος: ὁ δ' οὐκ ἀπέληγε μόθοιο.
<quint. smyrn. 7.556> τῶν δ' ἄρ' ̓Αθηναίη κρατερὸν πόνον εἰσορόωσα
<quint. smyrn. 7.557> κάλλιπεν Οὐλύμποιο θυωδέος αἰπὰ μέλαθρα:
<quint. smyrn. 7.558> βῆ δ' ἄρ' ὑπὲρ κορυφὰς ὀρέων: οὐδ' ἴχνεσι γαίης
<quint. smyrn. 7.559> ψαῦε μέγ' ἐγκονέουσα: φέρεν δέ μιν ἱερὸς ἀὴρ
<quint. smyrn. 7.560> εἰδομένην νεφέεσσιν, ἐλαφροτέρην δ' ἀνέμοιο.
<quint. smyrn. 7.561> Τροίην δ' αἶψ' ἀφίκανε, πόδας δ' ἐπέθηκε κολώνῃ
<quint. smyrn. 7.562> Σιγέου ἠνεμόεντος: ἐδέρκετο δ' ἔνθεν ἀϋτὴν
<quint. smyrn. 7.563> ἀγχεμάχων ἀνδρῶν, κύδαινε δὲ πολλὸν ̓Αχαιούς.
<quint. smyrn. 7.564> υἱὸς δ' αὖτ' ̓Αχιλῆος ἔχεν πολὺ φέρτατον ἄλλων
<quint. smyrn. 7.565> θάρσος ὁμοῦ καὶ κάρτος, ἅ τ' ἀνδράσιν εἰς ἕν ἰόντα
<quint. smyrn. 7.566> τεύχουσιν μέγα κῦδος: ὁ δ' ἀμφοτέροισι κέκαστο,
<quint. smyrn. 7.567> οὕνεκ' ἔην Διὸς αἷμα, φίλῳ δ' ἤικτο τοκῆι:
<quint. smyrn. 7.568> τῷ καὶ ἄτρεστος ἐὼν πολέας κτάνεν ἀγχόθι πύργων.
<quint. smyrn. 7.569> ὡς δ' ἁλιεὺς κατὰ πόντον ἀνὴρ λελιημένος ἄγρης
<quint. smyrn. 7.570> τεύχων ἰχθύσι πῆμα φέρει μένος ̔Ηφαίστοιο
<quint. smyrn. 7.571> νηὸς ἑῆς ἔντοσθε, διεγρομένῃ δ' ὑπ' ἀϋτμῇ
<quint. smyrn. 7.572> μαρμαίρει περὶ νῆα πυρὸς σέλας, οἱ δὲ κελαίνης
<quint. smyrn. 7.573> ἐξ ἁλὸς ἀΐσσουσι μεμαότες ὕστατον αἴγλην
<quint. smyrn. 7.574> εἰσιδέειν, τοὺς γάρ ῥα τανυγλώχινι τριαίνῃ
<quint. smyrn. 7.575> κτείνει ἑπεσσυμένους, γάνυται δέ οἱ ἦτορ ἐπ' ἄγρῃ:
<quint. smyrn. 7.576> ὣς ἄρα κύδιμος υἱὸς ἐϋπτολέμου ̓Αχιλῆος
<quint. smyrn. 7.577> λαΐνεον περὶ τεῖχος ἐδάμνατο δήϊα φῦλα
<quint. smyrn. 7.578> ἀντὶ̓ ἐπεσσυμένων: πονέοντο δὲ πάντες ̓Αχαιοὶ
<quint. smyrn. 7.579> ἄλλοι ὁμῶς ἄλλῃσιν ἐπάλξεσιν: ἔβραχε δ' εὐρὺς
<quint. smyrn. 7.580> αἰγιαλὸς καὶ νῆες, ἐπεστενάχοντο δὲ μακρὰ
<quint. smyrn. 7.581> τείχεα βαλλομένων. κάματος δ' ὑπεδάμνατο λαοὺς
<quint. smyrn. 7.582> ἄσπετος ἀμφοτέρωθε, λύοντο δὲ γυῖα καὶ ἀλκὴ
<quint. smyrn. 7.583> αἰζηῶν: ἀλλ' οὔτι μενεπτολέμου ̓Αχιλῆος
<quint. smyrn. 7.584> ἄμφεχεν υἱέα δῖον, ἐπεὶ δέ οἱ ὄβριμον ἦτορ
<quint. smyrn. 7.585> πάμπαν ἔην ἄτρυτον, ἀνιηρὸν δέος οὔτι
<quint. smyrn. 7.586> ἥψατο μαρναμένοιο: μένος δ' ἀκάμαντι ἐῴκει
<quint. smyrn. 7.587> ἀενάῳ ποταμῷ, τὸν ἀπειρεσίη πυρὸς ὁρμὴ
<quint. smyrn. 7.588> οὔποτ' ἰοῦς' ἐφόβησε, καὶ εἰ μέγα μαίνετ' ἀήτης
<quint. smyrn. 7.589> ̔Ηφαίστου κλονέων ἱερὸν μένος, ἤν γὰρ ἵκηται
<quint. smyrn. 7.590> ἐγγὺς ἐπὶ προχοῇσι μαραίνεται, οὐδέ οἱ ἀλκὴ
<quint. smyrn. 7.591> ἅψασθ' ἀργαλέη σθένει ὕδατος ἀκαμάτοιο:
<quint. smyrn. 7.592> ὥς ἄρα Πηλείδαο δαΐφρονος υἱέος ἐσθλοῦ
<quint. smyrn. 7.593> οὔτε μόγος στονόεις οὔτ' ἄρ δέος ἥψατο γούνων
<quint. smyrn. 7.594> αἰὲν ἐρειδομένοιο καὶ ὀτρύνοντος ἑταίρους.
<quint. smyrn. 7.595> οὐ μὴν οὐδὲ βέλος κείνου χρόα καλὸν ἵκανε
<quint. smyrn. 7.596> πολλῶν βαλλομένων: ἀλλ' ὡς νιφάδες περὶ πέτρην
<quint. smyrn. 7.597> πολλάκις ἠίχθησαν ἐτώσια: πάντα γὰρ εὐρὺ
<quint. smyrn. 7.598> εἶργε σάκος βριαρή τε κόρυς, κλυτὰ δῶρα θεοῖο:
<quint. smyrn. 7.599> τοῖς ἐπικαγχαλόων κρατερὸς πάϊς Αἰακίδαο
<quint. smyrn. 7.600> φοίτα μακρὰ βοῶν περὶ τείχεϊ πολλὰ κελεύων
<quint. smyrn. 7.601> ἐς μόθον ̓Αργείοισιν ἀταρβέσιν, οὕνεκα πάντων
<quint. smyrn. 7.602> πολλὸν ἔην ὄχ' ἄριστος, ἔχεν δ' ἔτι θυμὸν ὁμοκλῆς
<quint. smyrn. 7.603> λευγαλέης ἀκόρητον, ἑοῦ δ' ἄρα μήδετο πατρὸς
<quint. smyrn. 7.604> τίσεσθ' ἀλγινόεντα φόνον: κεχάροντο δ' ἄνακτι
<quint. smyrn. 7.605> Μυρμιδόνες: στυγερὴ δὲ πέλεν περὶ τεῖχος ἀϋτή.
<quint. smyrn. 7.606> ̔́Ενθα δύω κτάνε παῖδε πολυχρύσοιο Μέγητος,
<quint. smyrn. 7.607> ὅς γόνος ἔσκε Δύμαντος, ἔχεν δ' ἐρικυδέας υἷας,
<quint. smyrn. 7.608> εἰδότας εἶ μὲν ἄκοντα βαλεῖν, εὖ δ' ἵππον ἐλάσσαι
<quint. smyrn. 7.609> ἐν πολέμῳ καὶ μακρὸν ἐπισταμένως δόρυ πῆλαι,
<quint. smyrn. 7.610> τοὺς τέκε οἱ Περίβοια μιῇ ὠδῖνι παρ' ὄχθῃς
<quint. smyrn. 7.611> Σαγγαρίου, Κέλτον τε καὶ Εὔβιον: οὐδ' ἀπόναντο
<quint. smyrn. 7.612> ὄλβου ἀπειρεσίοιο πολὺν χρόνον, οὕνεκα Μοῖραι
<quint. smyrn. 7.613> παῦρον ἐπὶ σφίσι πάγχυ τέλος βιότοιο βάλοντο:
<quint. smyrn. 7.614> ἄμφω δ' ὡς ἴδον ἦμαρ ὁμῶς, ὥς κάτθανον ἄμφω
<quint. smyrn. 7.615> χερσὶ Νεοπτολέμοιο θρασύφρονος, ὃς μὲν ἄκοντι
<quint. smyrn. 7.616> βλήμενος ἐς κραδίην, ὁ δὲ χερμαδίῳ ἀλεγεινῷ
<quint. smyrn. 7.617> κὰκ κεφαλῆς: βριαρὴ δὲ περιθραυσθεῖσα καρήνῳ,
<quint. smyrn. 7.618> ἐθλάσθη τρυφάλεια καὶ ἐγκέφαλον συνέχευεν.
<quint. smyrn. 7.619> ἀμφὶ δ' ἄρα σφίσι φῦλα περικτείνοντο καὶ ἄλλων
<quint. smyrn. 7.620> μυρία δυσμενέων: μέγα δ' ̓́Αρεος ἔργον ὀρώρει,
<quint. smyrn. 7.621> μέσφ' ὅτε δὴ βουλυτὸς ἐπήλυθεν, ἤνυτο δ' ἠὼς
<quint. smyrn. 7.622> ἀμβροσίη, καὶ λαὸς ἀταρβέος Εὐρυπύλοιο
<quint. smyrn. 7.623> χάσσατο τυτθὸν ἄπωθε νεῶν: οἱ δ' ἀγχόθι πύργων
<quint. smyrn. 7.624> βαιὸν ἀνέπνευσαν: καὶ δ' αὐτοὶ Τρώιοι υἷες
<quint. smyrn. 7.625> ἀμπαύοντο μόθοιο δυσηχέος, οὕνεκ' ἐτύχθη
<quint. smyrn. 7.626> φύλοπις ἀργαλέη περὶ τείχεϊ. καί νύ χ' ἅπαντες
<quint. smyrn. 7.627> ̓Αργεῖοι τότε νηυσὶν ἐπὶ σφετέρῃσιν ὄλοντο,
<quint. smyrn. 7.628> εἰ μὴ ̓Αχιλλῆος κρατερὸς πάϊς ἤματι κείνῳ
<quint. smyrn. 7.629> δυσμενέων ἀπάλαλκε πολὺν στρατὸν ἠδὲ καὶ αὐτὸν
<quint. smyrn. 7.630> Εὐρύπυλον. τῷ δ' αἶψα γέρων σχεδὸν ἤλυθε Φοῖνιξ,
<quint. smyrn. 7.631> καί μιν ἰδὼν θάμβησεν ἐοικότα Πηλείωνι:
<quint. smyrn. 7.632> ἀμφὶ δέ οἱ μέγα χάρμα καὶ ἄσπετον ἄλγος ἵκανεν,
<quint. smyrn. 7.633> ἄλγος μὲν μνησθέντι ποδώκεος ἀμφ' ̓Αχιλῆος,
<quint. smyrn. 7.634> χάρμα δ' ἄρ', οὕνεκά οἱ κρατερὸν παῖδ' εἰσενόησε:
<quint. smyrn. 7.635> κλαῖε δ' ὅ γ' ἀσπασίως, ἐπεὶ οὔποτε φῦλ' ἀνθρώπων
<quint. smyrn. 7.636> νόσφι γόου ζώουσι, καὶ εἴ ποτε χάρμα φέρονται.
<quint. smyrn. 7.637> ἀμφεχύθη δέ οἱ, εὖτε πατὴρ περὶ παιδὶ χυθείη,
<quint. smyrn. 7.638> ὅς τε θεῶν ἰότητι πολὺν χρόνον ἄλγἐ ἀνατλὰς
<quint. smyrn. 7.639> ἔλθῃ ἑὸν ποτὶ δῶμα φίλῳ μέγα χάρμα τοκῆι:
<quint. smyrn. 7.640> ὣς ὁ Νεοπτολέμοιο κάρη καὶ στήθεα κύσσεν
<quint. smyrn. 7.641> ἀμφιχυθείς, καὶ τοῖον ἀγασσάμενος φάτο μῦθον:
<quint. smyrn. 7.642> “χαῖρέ μοι, ὦ τέκος ἐσθλὸν ̓Αχιλλέος, ὅν ποτ' ἔγωγε
<quint. smyrn. 7.643> τυτθὸν ἐόντ' ἀτίταλλον ἐν ἀγκοίνῃσιν ἐμῇσι
<quint. smyrn. 7.644> προφρονέως: ὁ δ' ἄρ' ὦκα θεῶν ἐρικυδέϊ βουλῇ
<quint. smyrn. 7.645> ἔρνος ὅπως ἐριθηλὲς ἀέξετο: καί οἱ ἔγωγε
<quint. smyrn. 7.646> γήθεον εἰσορόων ἠμὲν δέμας ἠδὲ καὶ ἀλκήν:
<quint. smyrn. 7.647> ἔσκε δέ μοι μέγ' ὄνειαρ: ἴσον δέ ἑ παιδὶ τίεσκον
<quint. smyrn. 7.648> τηλυγέτῳ: ὁ δ' ἄρ' ἶσον ἑῷ πατρὶ τῖεν ἐμὸν κῆρ:
<quint. smyrn. 7.649> κείνῳ μὲν γὰρ ἔγωγε πατήρ, ὁ δ' ἄρ' υἱὸς ἔμοιγε
<quint. smyrn. 7.650> ἔσκε νόῳ: φαίης κεν ἰδὼν ἑνὸς αἵματος εἶναι
<quint. smyrn. 7.651> εἵνεχ' ὁμοφροσύνης: ἀρετῇ δ' ὅ γε φέρτερος ἦεν
<quint. smyrn. 7.652> πολλόν, ἐπεὶ μακάρεσσι δέμας καὶ κάρτος ἐῴκει.
<quint. smyrn. 7.653> τῷ σύγε πάμπαν ἔοικας: ἐγὼ δ' ἄρα κεῖνον ὀΐω
<quint. smyrn. 7.654> ζωὸν ἔτ' ̓Αργείοισι μετέμμεναι: οὗ μ' ἄχος ὀξὺ
<quint. smyrn. 7.655> ἀμφέχει ἤματα πάντα, λυγρῷ δ' ἐπὶ γήραϊ θυμὸν
<quint. smyrn. 7.656> τείρομαι: ὡς ὄφελόν με χυτὴ κατὰ γαῖα κεκεύθει
<quint. smyrn. 7.657> κείνου ἔτι ζώοντος: ὁ καὶ πέλει ἀνέρι κῦδος
<quint. smyrn. 7.658> κηδεμονῆος ἑοῦ ὑπὸ χείρεσι ταρχυθῆναι.
<quint. smyrn. 7.659> ἀλλά, τέκος, κείνου μὲν ἐγὼν οὐ λήσομαι ἦτορ
<quint. smyrn. 7.660> ἀχνύμενος: σὺ δὲ μήτι χαλέπτεο πένθεϊ θυμόν:
<quint. smyrn. 7.661> ἀλλ' ἄγε Μυρμιδόνεσσι καὶ ἱπποδάμοισιν ̓Αχαιοῖς
<quint. smyrn. 7.662> τειρομένοις ἐπάμυνε μέγ' ἀμφ' ἀγαθοῖο τοκῆος
<quint. smyrn. 7.663> χωόμενος δηίοισι: κλέος δέ τοι ἔσσεται ἐσθλὸν
<quint. smyrn. 7.664> Εὐρύπυλον δαμάσαντι μάχης ἀκόρητον ἐόντα:
<quint. smyrn. 7.665> τοῦ γὰρ ὑπέρτερός ἐσσι καὶ ἔσσεαι, ὅσσον ἀρείων
<quint. smyrn. 7.666> σεῖο πατὴρ κείνοιο πέλεν μογεροῖο τοκῆος.”
<quint. smyrn. 7.667> ὣς φάμενον προσέειπε πάϊς ξανθοῦ ̓Αχιλῆος:
<quint. smyrn. 7.668> “ὦ γέρον, ἡμετέρην ἀρετὴν ἀνὰ δηϊοτῆτα
<quint. smyrn. 7.669> αἶσα διακρινέει κρατερὴ καὶ ὑπέρβιος ̓́Αρης.”
<quint. smyrn. 7.670> ὣς εἰπὼν αὐτῆμαρ ἐέλδετο τείχεος ἐκτὸς
<quint. smyrn. 7.671> σεύεσθ' ἐν τεύχεσσιν ἑοῦ πατρός: ἀλλά μιν ἔσχε
<quint. smyrn. 7.672> νύξ, ἥ τ' ἀνθρώποισι λύσιν καμάτοιο φέρουσα
<quint. smyrn. 7.673> ἔσσυτ' ἀπ' ὠκεανοῖο καλυψαμένη δέμας ὄρφνῃ.
<quint. smyrn. 7.674> ̓Αργείων δέ μιν υἷες ἴσον κρατερῷ ̓Αχιλῆι
<quint. smyrn. 7.675> κύδαινον παρὰ νηυσὶ γεγηθότες, οὕνεκ' ἄρ' αὐτοὺς
<quint. smyrn. 7.676> θαρσαλέους κατέτευξεν ἰὼν ἐπὶ δῆριν ἑτοίμως:
<quint. smyrn. 7.677> τοὔνεκά μιν τίεσκον ἀγακλειτοῖς γεράεσσιν
<quint. smyrn. 7.678> ἄσπετα δῶρα διδόντες, ἅ τ' ἀνέρι πλοῦτον ὀφέλλει:
<quint. smyrn. 7.679> οἱ μὲν γὰρ χρυσόν τε καὶ ἄργυρον, οἱ δὲ γυναῖκας
<quint. smyrn. 7.680> δμωίδας, οἱ δ' ἄρα χαλκὸν ἀάσπετον, οἱ δὲ σίδηρον,
<quint. smyrn. 7.681> ἄλλοι δ' οἶνον ἐρυθρὸν ἐν ἀμφιφορεῦσιν ὄπασσαν
<quint. smyrn. 7.682> ἵππους τ' ὠκύποδας καὶ ἀρήϊα τεύχεα φωτῶν
<quint. smyrn. 7.683> φάρεά τ' εὐποίητα γυναικῶν κάλλιμα ἔργα:
<quint. smyrn. 7.684> τοῖς ἔπι θυμὸν ἴαινε Νεοπτολέμοιο φίλον κῆρ.
<quint. smyrn. 7.685> καί ῥ' οἱ μὲν δόρποιο ποτὶ κλισίῃσι μέλοντο
<quint. smyrn. 7.686> υἱὸν ̓Αχιλλῆος θεοειδέα κυδαίνοντες
<quint. smyrn. 7.687> ἶσον ἐπουρανίοισιν ἀτειρέσι: τῷ δ' ̓Αγαμέμνων
<quint. smyrn. 7.688> πόλλ' ἐπικαγχαλόων τοῖον ποτὶ μῦθον ἔειπεν:
<quint. smyrn. 7.689> “ἀτρεκέως πάϊς ἐσσὶ θρασύφρονος Αἰακίδαο,
<quint. smyrn. 7.690> ὦ τέκος, οὕνεκά οἱ κρατερὸν μένος ἠδὲ καὶ εἶδος
<quint. smyrn. 7.691> καὶ μέγεθος καὶ θάρσος ἰδὲ φρένα ἔνδον ἔοικας:
<quint. smyrn. 7.692> τῷ σοι ἐγὼ μέγα θυμὸν ἰαίνομαι: ἦ γὰρ ἔολπα
<quint. smyrn. 7.693> σῇσιν ὑπαὶ παλάμῃσι καὶ ἔγχεϊ δήϊα φῦλα
<quint. smyrn. 7.694> καὶ Πριάμοιο πόληα περικλειτὴν ἐναρίξαι,
<quint. smyrn. 7.695> οὕνεκα πατρὶ ἔοικας: ἐγὼ δ' ἄρα κεῖνον ὀΐω
<quint. smyrn. 7.696> εἰσοράαν παρὰ νηυσίν, ὅτε Τρώεσσιν ὁμόκλα
<quint. smyrn. 7.697> χωόμενος Πατρόκλοιο δεδουπότος: ἀλλ' ὁ μὲν ἤδη
<quint. smyrn. 7.698> ἐστὶ σὺν ἀθανάτοισι: σὲ δ' ἐκ μακάρων προέηκε
<quint. smyrn. 7.699> σήμερον ̓Αργείοισιν ἀπολλυμένοις ἐπαμῦναι.”
<quint. smyrn. 7.700> ὣς φάμενον προσέειπεν ̓Αχιλλέος ὄβριμος υἱός:
<quint. smyrn. 7.701> “εἴθε μιν, ὦ ̓Αγάμεμνον, ἔτι ζώοντα κίχανον,
<quint. smyrn. 7.702> ὄφρα καὶ αὐτὸς ἄθρησεν ἑὸν θυμήρεα παῖδα
<quint. smyrn. 7.703> οὔτι καταισχύνοντα βίην πατρός, ὥσπερ ὀΐω
<quint. smyrn. 7.704> ἔσσεσθ', ἤν με σάωσιν ἀκηδέες Οὐρανίωνες.”
<quint. smyrn. 7.705> ὣς ἄρ' ἔφη πινυτῇσιν ἀρηράμενος φρεσὶ θυμόν:
<quint. smyrn. 7.706> λαοὶ δ' ἀμφιέποντες ἐθάμβεον ἀνέρα δῖον.
<quint. smyrn. 7.707> ἀλλ' ὅτε δὴ δόρποιο καὶ εἰλαπίνης κορέσαντο,
<quint. smyrn. 7.708> δὴ τότ' ἄρ' Αἰακίδαο θρασύφρονος ὄβριμος υἱὸς
<quint. smyrn. 7.709> ἀνστὰς ἐκ δόρποιο ποτὶ κλισίην ἀφίκανε
<quint. smyrn. 7.710> πατρὸς ἑοῦ. τὰ δὲ πολλὰ δαϊκταμένων ἡρώων
<quint. smyrn. 7.711> ἔντεά οἱ παρέκεινθ': αἱ δ' ἀμφί μιν ἄλλοθεν ἄλλαι
<quint. smyrn. 7.712> χήρην ληιάδες κλισίην ἐπιπορσύνεσκον
<quint. smyrn. 7.713> ὡς ζώοντος ἄνακτος: ὁ δ' ὡς ἴδεν ἔντεα Τρώων
<quint. smyrn. 7.714> καὶ δμωάς, στονάχησεν: ἔρως δέ μιν εἷλε τοκῆος:
<quint. smyrn. 7.715> ὡς δ' ὅτ' ἀνὰ δρυμὰ πυκνὰ καὶ ἄγκεα ῥωπήεντα
<quint. smyrn. 7.716> σμερδαλέοιο λέοντος ὑπ' ἀγρευτῇσι δαμέντος
<quint. smyrn. 7.717> σκύμνος ἐς ἄντρον ἵκηται ἐΰσκιον, ἀμφὶ δὲ πάντῃ
<quint. smyrn. 7.718> ταρφέα παπταίνει κενεὸν σπέος, ἀθρόα δ' αὐτοῦ
<quint. smyrn. 7.719> ὀστέα δερκόμενος κταμένων πάρος οὐκ ὀλίγων περ
<quint. smyrn. 7.720> ἵππων ἠδὲ βοῶν μεγάλ' ἄχνυται ἀμφὶ τοκῆος:
<quint. smyrn. 7.721> ὣς ἄρα θαρσαλέοιο πάϊς τότε Πηλείδαο
<quint. smyrn. 7.722> θυμὸν ἐπαχνώθη: δμωαὶ δέ μιν ἀμφαγάσαντο:
<quint. smyrn. 7.723> καὶ δ' αὐτὴ Βρισηίς, ὅτ' ἔδρακεν υἷ̓ ̓Αχιλῆος,
<quint. smyrn. 7.724> ἄλλοτε μὲν θυμῷ μέγ' ἐγήθεεν, ἄλλοτε δ' αὖτε
<quint. smyrn. 7.725> ἄχνυτ' ̓Αχιλλῆος μεμνημένη: ἐν δέ οἱ ἦτορ
<quint. smyrn. 7.726> ἀμφασίῃ βεβόλητο κατὰ φρένας, ὡς ἐτεόν περ
<quint. smyrn. 7.727> αὐτοῦ ἔτι ζώοντος ἀταρβέος Αἰακίδαο.
<quint. smyrn. 7.728> Τρῶες δ' αὖτ' ἀπάνευθε γεγηθότες ὄβριμον ἄνδρα
<quint. smyrn. 7.729> Εὐρύπυλον κύδαινον ἐνὶ κλισίῃσι καὶ αὐτοί,
<quint. smyrn. 7.730> ὁππόσον ̔́Εκτορα δῖον, ὅτ' ̓Αργείους ἐδάϊζε
<quint. smyrn. 7.731> ῥυόμενος πτολίεθρον ἑὸν καὶ κτῆσιν ἅπασαν.
<quint. smyrn. 7.732> ἀλλ' ὅτε δὴ μερόπεσσιν ἐπὶ γλυκὺς ἤλυθεν ὕπνος,
<quint. smyrn. 7.733> δὴ τότε Τρώιοι υἷες ἰδ' ̓Αργεῖοι μενεχάρμαι
<quint. smyrn. 7.734> νόσφι φυλακτήρων εὗδον βεβαρηότες ὕπνῳ.
