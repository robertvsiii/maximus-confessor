<soph. trach. 1> λόγος μέν ἐστ' ἀρχαῖος ἀνθρώπων φανείς,
<soph. trach. 2> ὡς οὐκ ἂν αἰῶν' ἐκμάθοις βροτῶν, πρὶν ἂν
<soph. trach. 3> θάνῃ τις, οὔτ' εἰ χρηστὸς οὔτ' εἴ τῳ κακός:
<soph. trach. 4> ἐγὼ δὲ τὸν ἐμόν, καὶ πρὶν εἰς ̔́Αιδου μολεῖν,
<soph. trach. 5> ἔξοιδ' ἔχουσα δυστυχῆ τε καὶ βαρύν,
<soph. trach. 6> ἥτις πατρὸς μὲν ἐν δόμοισιν Οἰνέως
<soph. trach. 7> ναίους' ἔτ' ἐν Πλευρῶνι νυμφείων ὄκνον
<soph. trach. 8> ἄλγιστον ἔσχον, εἴ τις Αἰτωλὶς γυνή.
<soph. trach. 9> μνηστὴρ γὰρ ἦν μοι ποταμός, ̓Αχελῷον λέγω,
<soph. trach. 10> ὅς μ' ἐν τρισὶν μορφαῖσιν ἐξῄτει πατρός,
<soph. trach. 11> φοιτῶν ἐναργὴς ταῦρος, ἄλλοτ' αἰόλος
<soph. trach. 12> δράκων ἑλικτός, ἄλλοτ' ἀνδρείῳ κύτει
<soph. trach. 13> βούπρῳρος: ἐκ δὲ δασκίου γενειάδος
<soph. trach. 14> κρουνοὶ διερραίνοντο κρηναίου ποτοῦ.
<soph. trach. 15> τοιόνδ' ἐγὼ μνηστῆρα προσδεδεγμένη
<soph. trach. 16> δύστηνος αἰεὶ κατθανεῖν ἐπηυχόμην,
<soph. trach. 17> πρὶν τῆσδε κοίτης ἐμπελασθῆναί ποτε.
<soph. trach. 18> χρόνῳ δ' ἐν ὑστέρῳ μέν, ἀσμένῃ δέ μοι,
<soph. trach. 19> ὁ κλεινὸς ἦλθε Ζηνὸς ̓Αλκμήνης τε παῖς:
<soph. trach. 20> ὃς εἰς ἀγῶνα τῷδε συμπεσὼν μάχης
<soph. trach. 21> ἐκλύεταί με: καὶ τρόπον μὲν ἂν πόνων
<soph. trach. 22> οὐκ ἂν διείποιμ': οὐ γὰρ οἶδ': ἀλλ' ὅστις ἦν
<soph. trach. 23> θακῶν ἀταρβὴς τῆς θέας, ὅδ' ἂν λέγοι:
<soph. trach. 24> ἐγὼ γὰρ ἥμην ἐκπεπληγμένη φόβῳ
<soph. trach. 25> μή μοι τὸ κάλλος ἄλγος ἐξεύροι ποτέ.
<soph. trach. 26> τέλος δ' ἔθηκε Ζεὺς ἀγώνιος καλῶς,
<soph. trach. 27> εἰ δὴ καλῶς. λέχος γὰρ ̔Ηρακλεῖ κριτὸν
<soph. trach. 28> ξυστᾶς' ἀεί τιν' ἐκ φόβου φόβον τρέφω,
<soph. trach. 29> κείνου προκηραίνουσα: νὺξ γὰρ εἰσάγει
<soph. trach. 30> καὶ νὺξ ἀπωθεῖ διαδεδεγμένη πόνον.
<soph. trach. 31> κἀφύσαμεν δὴ παῖδας, οὓς κεῖνός ποτε,
<soph. trach. 32> γῄτης ὅπως ἄρουραν ἔκτοπον λαβών,
<soph. trach. 33> σπείρων μόνον προσεῖδε κἀξαμῶν ἅπαξ.
<soph. trach. 34> τοιοῦτος αἰὼν εἰς δόμους τε κἀκ δόμων
<soph. trach. 35> αἰεὶ τὸν ἄνδρ' ἔπεμπε λατρεύοντά τῳ.
<soph. trach. 36> νῦν δ' ἡνίκ' ἄθλων τῶνδ' ὑπερτελὴς ἔφυ,
<soph. trach. 37> ἐνταῦθα δὴ μάλιστα ταρβήσας' ἔχω.
<soph. trach. 38> ἐξ οὗ γὰρ ἔκτα κεῖνος ̓Ιφίτου βίαν,
<soph. trach. 39> ἡμεῖς μὲν ἐν Τραχῖνι τῇδ' ἀνάστατοι
<soph. trach. 40> ξένῳ παρ' ἀνδρὶ ναίομεν, κεῖνος δ' ὅπου
<soph. trach. 41> βέβηκεν οὐδεὶς οἶδε: πλὴν ἐμοὶ πικρὰς
<soph. trach. 42> ὠδῖνας αὐτοῦ προσβαλὼν ἀποίχεται.
<soph. trach. 43> σχεδὸν δ' ἐπίσταμαί τι πῆμ' ἔχοντά νιν:
<soph. trach. 44> χρόνον γὰρ οὐχὶ βαιόν, ἀλλ' ἤδη δέκα
<soph. trach. 45> μῆνας πρὸς ἄλλοις πέντ' ἀκήρυκτος μένει.
<soph. trach. 46> κἀστίν τι δεινὸν πῆμα: τοιαύτην ἐμοὶ
<soph. trach. 47> δέλτον λιπὼν ἔστειχε, τὴν ἐγὼ θαμὰ
<soph. trach. 48> θεοῖς ἀρῶμαι πημονῆς ἄτερ λαβεῖν.
<soph. trach. 49> δέσποινα Δῃάνειρα, πολλὰ μέν ς' ἐγὼ
<soph. trach. 50> κατεῖδον ἤδη πανδάκρυτ' ὀδύρματα
<soph. trach. 51> τὴν ̔Ηράκλειον ἔξοδον γοωμένην:
<soph. trach. 52> νῦν δ', εἰ δίκαιον τοὺς ἐλευθέρους φρενοῦν
<soph. trach. 53> γνώμαισι δούλαις, κἀμὲ χρὴ φράσαι τὸ σόν:
<soph. trach. 54> πῶς παισὶ μὲν τοσοῖσδε πληθύεις, ἀτὰρ
<soph. trach. 55> ἀνδρὸς κατὰ ζήτησιν οὐ πέμπεις τινά,
<soph. trach. 56> μάλιστα δ' ὅνπερ εἰκὸς ̔́Υλλον, εἰ πατρὸς
<soph. trach. 57> νέμοι τιν' ὤραν τοῦ καλῶς πράσσειν δοκεῖν;
<soph. trach. 58> ἐγγὺς δ' ὅδ' αὐτὸς ἀρτίπους θρῴσκει δόμους,
<soph. trach. 59> ὥστ' εἴ τί σοι πρὸς καιρὸν ἐννέπειν δοκῶ,
<soph. trach. 60> πάρεστι χρῆσθαι τἀνδρὶ τοῖς τ' ἐμοῖς λόγοις.
<soph. trach. 61> ὦ τέκνον, ὦ παῖ, κἀξ ἀγεννήτων ἄρα
<soph. trach. 62> μῦθοι καλῶς πίπτουσιν: ἥδε γὰρ γυνὴ
<soph. trach. 63> δούλη μέν, εἴρηκεν δ' ἐλεύθερον λόγον.
<soph. trach. 64> ποῖον; δίδαξον, μῆτερ, εἰ διδακτά μοι.
<soph. trach. 65> σὲ πατρὸς οὕτω δαρὸν ἐξενωμένου
<soph. trach. 66> τὸ μὴ πυθέσθαι ποῦ 'στιν, αἰσχύνην φέρειν.
<soph. trach. 67> ἀλλ' οἶδα, μύθοις εἴ τι πιστεύειν χρεών.
<soph. trach. 68> καὶ ποῦ κλύεις νιν, τέκνον, ἱδρῦσθαι χθονός;
<soph. trach. 69> τὸν μὲν παρελθόντ' ἄροτον ἐν μήκει χρόνου
<soph. trach. 70> Λυδῇ γυναικί φασί νιν λάτριν πονεῖν.
<soph. trach. 71> πᾶν τοίνυν, εἰ καὶ τοῦτ' ἔτλη, κλύοι τις ἄν.
<soph. trach. 72> ἀλλ' ἐξαφεῖται τοῦδέ γ', ὡς ἐγὼ κλύω.
<soph. trach. 73> ποῦ δῆτα νῦν ζῶν ἢ θανὼν ἀγγέλλεται;
<soph. trach. 74> Εὐβοί̈δα χώραν φασίν, Εὐρύτου πόλιν,
<soph. trach. 75> ἐπιστρατεύειν αὐτὸν ἢ μέλλειν ἔτι.
<soph. trach. 76> ἆρ' οἶσθα δῆτ', ὦ τέκνον, ὡς ἔλειπέ μοι
<soph. trach. 77> μαντεῖα πιστὰ τῆσδε τῆς χώρας πέρι;
<soph. trach. 78> τὰ ποῖα, μῆτερ; τὸν λόγον γὰρ ἀγνοῶ.
<soph. trach. 79> ὡς ἢ τελευτὴν τοῦ βίου μέλλει τελεῖν
<soph. trach. 80> ἢ τοῦτον ἄρας ἆθλον εἰς τό γ' ὕστερον
<soph. trach. 81> τὸν λοιπὸν ἤδη βίοτον εὐαίων' ἔχειν.
<soph. trach. 82> ἐν οὖν ῥοπῇ, τοιᾷδε κειμένῳ, τέκνον,
<soph. trach. 83> οὐκ εἶ ξυνέρξων, ἡνίκ' ἢ σεσώσμεθα
<soph. trach. 84> ἢ πίπτομεν σοῦ πατρὸς ἐξολωλότος
<soph. trach. 85> κείνου βίον σώσαντος, ἢ οἰχόμεσθ' ἅμα;
<soph. trach. 86> ἀλλ' εἶμι, μῆτερ: εἰ δὲ θεσφάτων ἐγὼ
<soph. trach. 87> βάξιν κατῄδη τῶνδε, κἂν πάλαι παρῆ:
<soph. trach. 88> νῦν δ' ὁ ξυνήθης πότμος οὐκ εἴα πατρὸς
<soph. trach. 89> ἡμᾶς προταρβεῖν οὐδὲ δειμαίνειν ἄγαν.
<soph. trach. 90> νῦν δ' ὡς ξυνίημ', οὐδὲν ἐλλείψω τὸ μὴ οὐ
<soph. trach. 91> πᾶσαν πυθέσθαι τῶνδ' ἀλήθειαν πέρι.
<soph. trach. 92> χώρει νυν, ὦ παῖ: καὶ γὰρ ὑστέρῳ τό γ' εὖ
<soph. trach. 93> πράσσειν, ἐπεὶ πύθοιτο, κέρδος ἐμπολᾷ.
<soph. trach. 94> ὃν αἰόλα νὺξ ἐναριζομένα
<soph. trach. 95> τίκτει κατευνάζει τε, φλογιζόμενον
<soph. trach. 96> ̔́Αλιον ̔́Αλιον αἰτῶ
<soph. trach. 97> τοῦτο καρῦξαι, τὸν ̓Αλκμήνας πόθι μοι πόθι παῖς
<soph. trach. 98> ναίει ποτ', ὦ λαμπρᾷ στεροπᾷ φλεγέθων,
<soph. trach. 100> ἢ ποντίας αὐλῶνος ἢ δισσαῖσιν ἀπείροις κλιθείς,
<soph. trach. 101> εἴπ', ὦ κρατιστεύων κατ' ὄμμα.
<soph. trach. 102> ποθουμένᾳ γὰρ φρενὶ πυνθάνομαι
<soph. trach. 103> τὰν ἀμφινεικῆ Δηιάνειραν ἀεί,
<soph. trach. 105> οἷά τιν' ἄθλιον ὄρνιν,
<soph. trach. 106> οὔποτ' εὐνάζειν ἀδακρύτων βλεφάρων πόθον, ἀλλ'
<soph. trach. 107> εὔμναστον ἀνδρὸς δεῖμα τρέφουσαν ὁδοῦ
<soph. trach. 110> ἐνθυμίοις εὐναῖς ἀνανδρώτοισι τρύχεσθαι, κακὰν
<soph. trach. 111> δύστανον ἐλπίζουσαν αἶσαν.
<soph. trach. 112> πολλὰ γὰρ ὥστ' ἀκάμαντος ἢ νότου ἢ βορέα τις
<soph. trach. 113> κύματ' ἂν εὐρέϊ πόντῳ βάντ' ἐπιόντα τ' ἴδοι,
<soph. trach. 114> οὕτῶ δὲ τὸν Καδμογενῆ στρέφει, τὸ δ' αὔξει,
<soph. trach. 115> βιότου πολύπονον ὥσπερ πέλαγος
<soph. trach. 120> Κρήσιον. ἀλλά τις θεῶν αἰὲν ἀναμπλάκητον ̔́Αιδα
<soph. trach. 121> σφε δόμων ἐρύκει.
<soph. trach. 122> ὧν ἐπιμεμφομένα ς' αἰδοῖα μέν, ἀντία δ' οἴσω.
<soph. trach. 125> φαμὶ γὰρ οὐκ ἀποτρύειν ἐλπίδα τὰν ἀγαθὰν
<soph. trach. 126> χρῆναί ς': ἀνάλγητα γὰρ οὐδ' ὁ πάντα κραίνων βασιλεὺς ἐπέβαλε θνατοῖς Κρονίδας:
<soph. trach. 127> ἀλλ' ἐπὶ πῆμα καὶ χαρὰ πᾶσι κυκλοῦσιν, οἷον
<soph. trach. 130> ἄρκτου στροφάδες κέλευθοι.
<soph. trach. 131> μένει γὰρ οὔτ' αἰόλα
<soph. trach. 132> νὺξ βροτοῖσιν οὔτε κῆρες
<soph. trach. 133> οὔτε πλοῦτος, ἀλλ' ἄφαρ
<soph. trach. 134> βέβακε, τῷ δ' ἐπέρχεται
<soph. trach. 135> χαίρειν τε καὶ στέρεσθαι.
<soph. trach. 136> ἃ καὶ σὲ τὰν ἄνασσαν ἐλπίσιν λέγω
<soph. trach. 137> τάδ' αἰὲν ἴσχειν: ἐπεὶ τίς ὧδε
<soph. trach. 140> τέκνοισι Ζῆν' ἄβουλον εἶδεν;
<soph. trach. 141> πεπυσμένη μέν, ὡς ἀπεικάσαι, πάρει
<soph. trach. 142> πάθημα τοὐμόν: ὡς δ' ἐγὼ θυμοφθορῶ,
<soph. trach. 143> μήτ' ἐκμάθοις παθοῦσα νῦν τ' ἄπειρος εἶ.
<soph. trach. 144> τὸ γὰρ νεάζον ἐν τοιοῖσδε βόσκεται
<soph. trach. 145> χώροισιν αὑτοῦ, καί νιν οὐ θάλπος θεοῦ
<soph. trach. 146> οὐδ' ὄμβρος οὐδὲ πνευμάτων οὐδὲν κλονεῖ,
<soph. trach. 147> ἀλλ' ἡδοναῖς ἄμοχθον ἐξαίρει βίον
<soph. trach. 148> ἐς τοῦθ' ἕως τις ἀντὶ παρθένου γυνὴ
<soph. trach. 149> κληθῇ λάβῃ τ' ἐν νυκτὶ φροντίδων μέρος,
<soph. trach. 150> ἤτοι πρὸς ἀνδρὸς ἢ τέκνων φοβουμένη.
<soph. trach. 151> τότ' ἄν τις εἰσίδοιτο, τὴν αὑτοῦ σκοπῶν
<soph. trach. 152> πρᾶξιν, κακοῖσιν οἷς ἐγὼ βαρύνομαι.
<soph. trach. 153> πάθη μὲν οὖν δὴ πόλλ' ἔγωγ' ἐκλαυσάμην:
<soph. trach. 154> ἓν δ', οἷον οὔπω πρόσθεν, αὐτίκ' ἐξερῶ.
<soph. trach. 155> ὁδὸν γὰρ ἦμος τὴν τελευταίαν ἄναξ
<soph. trach. 156> ὡρμᾶτ' ἀπ' οἴκων ̔Ηρακλῆς, τότ' ἐν δόμοις
<soph. trach. 157> λείπει παλαιὰν δέλτον ἐγγεγραμμένην
<soph. trach. 158> ξυνθήμαθ', ἁμοὶ πρόσθεν οὐκ ἔτλη ποτέ,
<soph. trach. 159> πολλοὺς ἀγῶνας ἐξιών, οὔπω φράσαι,
<soph. trach. 160> ἀλλ' ὥς τι δράσων εἷρπε κοὐ θανούμενος.
<soph. trach. 161> νῦν δ' ὡς ἔτ' οὐκ ὢν εἶπε μὲν λέχους ὅ τι
<soph. trach. 162> χρείη μ' ἑλέσθαι κτῆσιν εἶπε δ' ἣν τέκνοις
<soph. trach. 163> μοῖραν πατρῴας γῆς διαιρετὸν νέμοι,
<soph. trach. 164> χρόνον προτάξας ὡς τρίμηνον ἡνίκα
<soph. trach. 165> χώρας ἀπείη κἀνιαύσιον βεβώς,
<soph. trach. 166> τότ' ἢ θανεῖν χρείη σφε τῷδε τῷ χρόνῳ
<soph. trach. 167> ἢ τοῦθ' ὑπεκδραμόντα τοῦ χρόνου τέλος
<soph. trach. 168> τὸ λοιπὸν ἤδη ζῆν ἀλυπήτῳ βίῳ.
<soph. trach. 169> τοιαῦτ' ἔφραζε πρὸς θεῶν εἱμαρμένα
<soph. trach. 170> τῶν ̔Ηρακλείων ἐκτελευτᾶσθαι πόνων,
<soph. trach. 171> ὡς τὴν παλαιὰν φηγὸν αὐδῆσαί ποτε
<soph. trach. 172> Δωδῶνι δισσῶν ἐκ Πελειάδων ἔφη.
<soph. trach. 173> καὶ τῶνδε ναμέρτεια συμβαίνει χρόνου
<soph. trach. 174> τοῦ νῦν παρόντος, ὡς τελεσθῆναι χρεών:
<soph. trach. 175> ὥσθ' ἡδέως εὕδουσαν ἐκπηδᾶν ἐμὲ
<soph. trach. 176> φόβῳ, φίλαι, ταρβοῦσαν, εἴ με χρὴ μένειν
<soph. trach. 177> πάντων ἀρίστου φωτὸς ἐστερημένην.
<soph. trach. 178> εὐφημίαν νῦν ἴσχ': ἐπεὶ καταστεφῆ
<soph. trach. 179> στείχονθ' ὁρῶ τιν' ἄνδρα πρὸς χαρὰν λόγων.
<soph. trach. 180> δέσποινα Δῃάνειρα, πρῶτος ἀγγέλων
<soph. trach. 181> ὄκνου σε λύσω: τὸν γὰρ ̓Αλκμήνης τόκον
<soph. trach. 182> καὶ ζῶντ' ἐπίστω καὶ κρατοῦντα κἀκ μάχης
<soph. trach. 183> ἄγοντ' ἀπαρχὰς θεοῖσι τοῖς ἐγχωρίοις.
<soph. trach. 184> τίν' εἶπας, ὦ γεραιέ, τόνδε μοι λόγον;
<soph. trach. 185> τάχ' ἐς δόμους σοὺς τὸν πολύζηλον πόσιν
<soph. trach. 186> ἥξειν φανέντα σὺν κράτει νικηφόρῳ.
<soph. trach. 187> καὶ τοῦ τόδ' ἀστῶν ἢ ξένων μαθὼν λέγεις;
<soph. trach. 188> ἐν βουθερεῖ λειμῶνι πρὸς πολλοὺς θροεῖ
<soph. trach. 190> Λίχας ὁ κῆρυξ ταῦτα: τοῦδ' ἐγὼ κλύων
<soph. trach. 191> ἀπῇξ', ὅπως τοι πρῶτος ἀγγείλας τάδε
<soph. trach. 192> πρὸς σοῦ τι κερδάναιμι καὶ κτῴμην χάριν.
<soph. trach. 193> αὐτὸς δὲ πῶς ἄπεστιν, εἴπερ εὐτυχεῖ;
<soph. trach. 194> οὐκ εὐμαρείᾳ χρώμενος πολλῇ, γύναι.
<soph. trach. 195> κύκλῳ γὰρ αὐτὸν Μηλιεὺς ἅπας λεὼς
<soph. trach. 196> κρίνει παραστάς, οὐδ' ἔχει βῆναι πρόσω:
<soph. trach. 197> τὸ γὰρ ποθοῦν ἕκαστος ἐκμαθεῖν θέλων
<soph. trach. 198> οὐκ ἂν μεθεῖτο, πρὶν καθ' ἡδονὴν κλύειν.
<soph. trach. 199> οὕτως ἐκεῖνος οὐχ ἑκών, ἑκοῦσι δὲ
<soph. trach. 200> ξύνεστιν: ὄψει δ' αὐτὸν αὐτίκ' ἐμφανῆ.
<soph. trach. 200> ὦ Ζεῦ, τὸν Οἴτης ἄτομον ὃς λειμῶν' ἔχεις,
<soph. trach. 201> ἔδωκας ἡμῖν ἀλλὰ σὺν χρόνῳ χαράν.
<soph. trach. 202> φωνήσατ', ὦ γυναῖκες, αἵ τ' εἴσω στέγης
<soph. trach. 203> αἵ τ' ἐκτὸς αὐλῆς, ὡς ἄελπτον ὄμμ' ἐμοὶ
<soph. trach. 204> φήμης ἀνασχὸν τῆσδε νῦν καρπούμεθα.
<soph. trach. 205> ἀνολολυξάτω δόμοις ἐφεστίοις
<soph. trach. 206> ἀλαλαγαῖς ἁ μελλόνυμφος, ἐν δὲ
<soph. trach. 207> κοινὸς ἀρσένων ἴτω
<soph. trach. 208> κλαγγὰ τὸν εὐφαρέτραν
<soph. trach. 209> ̓Απόλλω προστάταν: ὁμοῦ δὲ
<soph. trach. 210> παιᾶνα παιᾶν' ἀνάγετ', ὦ παρθένοι,
<soph. trach. 211> βοᾶτε τὰν ὁμόσπορον
<soph. trach. 212> ̓́Αρτεμιν ̓Ορτυγίαν
<soph. trach. 213> ἐλαφαβόλον ἀμφίπυρον,
<soph. trach. 214> γείτονάς τε Νύμφας.
<soph. trach. 215> ἀείρομαι οὐδ' ἀπώσομαι
<soph. trach. 216> τὸν αὐλόν, ὦ τύραννε τᾶς ἐμᾶς φρενός.
<soph. trach. 217> ἰδού μ' ἀναταράσσει,
<soph. trach. 218> εὐοῖ μ',
<soph. trach. 219> ὁ κισσὸς ἄρτι βακχίαν
<soph. trach. 220> ὑποστρέφων ἅμιλλαν. ἰὼ ἰὼ Παιάν.
<soph. trach. 221> ἴδ', ὦ φίλα γύναι,
<soph. trach. 222> τάδ' ἀντίπρῳρα δή σοι
<soph. trach. 223> βλέπειν πάρεστ' ἐναργῆ.
<soph. trach. 225> ὁρῶ, φίλαι γυναῖκες, οὐδέ μ' ὄμματος
<soph. trach. 226> φρουρὰν παρῆλθε, τόνδε μὴ λεύσσειν στόλον:
<soph. trach. 227> χαίρειν δὲ τὸν κήρυκα προυννέπω, χρόνῳ
<soph. trach. 228> πολλῷ φανέντα, χαρτὸν εἴ τι καὶ φέρεις.
<soph. trach. 229> ἀλλ' εὖ μὲν ἵγμεθ', εὖ δὲ προσφωνούμεθα,
<soph. trach. 230> γύναι, κατ' ἔργου κτῆσιν: ἄνδρα γὰρ καλῶς
<soph. trach. 231> πράσσοντ' ἀνάγκη χρηστὰ κερδαίνειν ἔπη.
<soph. trach. 232> ὦ φίλτατ' ἀνδρῶν, πρῶθ' ἃ πρῶτα βούλομαι
<soph. trach. 233> δίδαξον, εἰ ζῶνθ' ̔Ηρακλῆ προσδέξομαι.
<soph. trach. 234> ἔγωγέ τοι σφ' ἔλειπον ἰσχύοντά τε
<soph. trach. 235> καὶ ζῶντα καὶ θάλλοντα κοὐ νόσῳ βαρύν.
<soph. trach. 236> ποῦ γῆς; πατρῴας εἴτε βαρβάρου; λέγε.
<soph. trach. 237> ἀκτή τις ἔστ' Εὐβοιίς, ἔνθ' ὁρίζεται
<soph. trach. 238> βωμοὺς τέλη τ' ἔγκαρπα Κηναίῳ Διί.
<soph. trach. 239> εὐκταῖα φαίνων ἢ ἀπὸ μαντείας τινός;
<soph. trach. 240> εὐχαῖς ὅθ' ᾕρει τῶνδ' ἀνάστατον δορὶ
<soph. trach. 241> χώραν γυναικῶν ὧν ὁρᾷς ἐν ὄμμασιν.
<soph. trach. 242> αὗται δέ, πρὸς θεῶν, τοῦ ποτ' εἰσὶ καὶ τίνες;
<soph. trach. 243> οἰκτραὶ γάρ, εἰ μὴ ξυμφοραὶ κλέπτουσί με.
<soph. trach. 244> ταύτας ἐκεῖνος Εὐρύτου πέρσας πόλιν
<soph. trach. 245> ἐξείλεθ' αὑτῷ κτῆμα καὶ θεοῖς κριτόν.
<soph. trach. 246> ἦ κἀπὶ ταύτῃ τῇ πόλει τὸν ἄσκοπον
<soph. trach. 247> χρόνον βεβὼς ἦν ἡμερῶν ἀνήριθμον;
<soph. trach. 248> οὔκ, ἀλλὰ τὸν μὲν πλεῖστον ἐν Λυδοῖς χρόνον
<soph. trach. 249> κατείχεθ', ὥς φης' αὐτός, οὐκ ἐλεύθερος,
<soph. trach. 250> ἀλλ' ἐμποληθείς: τοῦ λόγου δ' οὐ χρὴ φθόνον,
<soph. trach. 251> γύναι, προσεῖναι, Ζεὺς ὅτου πράκτωρ φανῇ.
<soph. trach. 252> κεῖνος δὲ πραθεὶς ̓Ομφάλῃ τῇ βαρβάρῳ
<soph. trach. 253> ἐνιαυτὸν ἐξέπλησεν, ὡς αὐτὸς λέγει.
<soph. trach. 254> χοὔτως ἐδήχθη τοῦτο τοὔνειδος λαβὼν
<soph. trach. 255> ὥσθ' ὅρκον αὑτῷ προσβαλὼν διώμοσεν,
<soph. trach. 256> ἦ μὴν τὸν ἀγχιστῆρα τοῦδε τοῦ πάθους
<soph. trach. 257> ξὺν παιδὶ καὶ γυναικὶ δουλώσειν ἔτι.
<soph. trach. 258> κοὐχ ἡλίωσε τοὔπος, ἀλλ' ὅθ' ἁγνὸς ἦν,
<soph. trach. 259> στρατὸν λαβὼν ἐπακτὸν ἔρχεται πόλιν
<soph. trach. 260> τὴν Εὐρυτείαν. τόνδε γὰρ μεταίτιον
<soph. trach. 261> μόνον βροτῶν ἔφασκε τοῦδ' εἶναι πάθους:
<soph. trach. 262> ὃς αὐτὸν ἐλθόντ' ἐς δόμους ἐφέστιον,
<soph. trach. 263> ξένον παλαιὸν ὄντα, πολλὰ μὲν λόγοις
<soph. trach. 264> ἐπερρόθησε, πολλὰ δ' ἀτηρᾷ φρενί,
<soph. trach. 265> λέγων χεροῖν μὲν ὡς ἄφυκτ' ἔχων βέλη
<soph. trach. 266> τῶν ὧν τέκνων λείποιτο πρὸς τόξου κρίσιν,
<soph. trach. 267> φωνεῖ δὲ δοῦλος ἀνδρὸς ὡς ἐλευθέρου
<soph. trach. 268> ῥαίοιτο: δείπνοις δ' ἡνίκ' ἦν ᾠνωμένος,
<soph. trach. 269> ἔρριψεν ἐκτὸς αὐτόν. ὧν ἔχων χόλον,
<soph. trach. 270> ὡς ἵκετ' αὖθις ̓́Ιφιτος Τιρυνθίαν
<soph. trach. 271> πρὸς κλιτύν, ἵππους νομάδας ἐξιχνοσκοπῶν,
<soph. trach. 272> τότ' ἄλλος' αὐτὸν ὄμμα, θατέρᾳ δὲ νοῦν
<soph. trach. 273> ἔχοντ', ἀπ' ἄκρας ἧκε πυργώδους πλακός.
<soph. trach. 274> ἔργου δ' ἕκατι τοῦδε μηνίσας ἄναξ
<soph. trach. 275> ὁ τῶν ἁπάντων Ζεὺς πατὴρ ̓Ολύμπιος
<soph. trach. 276> πρατόν νιν ἐξέπεμψεν οὐδ' ἠνέσχετο,
<soph. trach. 277> ὁθούνεκ' αὐτὸν μοῦνον ἀνθρώπων δόλῳ
<soph. trach. 278> ἔκτεινεν: εἰ γὰρ ἐμφανῶς ἠμύνατο,
<soph. trach. 279> Ζεύς τἂν συνέγνω ξὺν δίκῃ χειρουμένῳ:
<soph. trach. 280> ὕβριν γὰρ οὐ στέργουσιν οὐδὲ δαίμονες.
<soph. trach. 281> κεῖνοι δ' ὑπερχλίοντες ἐκ γλώσσης κακῆς
<soph. trach. 282> αὐτοὶ μὲν ̔́Αιδου πάντες εἴς' οἰκήτορες,
<soph. trach. 283> πόλις δὲ δούλη: τάσδε δ' ἅσπερ εἰσορᾷς
<soph. trach. 284> ἐξ ὀλβίων ἄζηλον εὑροῦσαι βίον
<soph. trach. 285> χωροῦσι πρὸς σέ: ταῦτα γὰρ πόσις τε σὸς
<soph. trach. 286> ἐφεῖτ', ἐγὼ δὲ πιστὸς ὢν κείνῳ τελῶ.
<soph. trach. 287> αὐτὸν δ' ἐκεῖνον, εὖτ' ἂν ἁγνὰ θύματα
<soph. trach. 288> ῥέξῃ πατρῴῳ Ζηνὶ τῆς ἁλώσεως,
<soph. trach. 289> φρόνει νιν ὡς ἥξοντα: τοῦτο γὰρ λόγου
<soph. trach. 290> πολλοῦ καλῶς λεχθέντος ἥδιστον κλύειν.
<soph. trach. 291> ἄνασσα, νῦν σοι τέρψις ἐμφανὴς κυρεῖ,
<soph. trach. 292> τῶν μὲν παρόντων, τὰ δὲ πεπυσμένῃ λόγῳ.
<soph. trach. 293> πῶς δ' οὐκ ἐγὼ χαίροιμ' ἄν, ἀνδρὸς εὐτυχῆ
<soph. trach. 294> κλύουσα πρᾶξιν τήνδε, πανδίκῳ φρενί;
<soph. trach. 295> πολλή 'στ' ἀνάγκη τῇδε τοῦτο συντρέχειν.
<soph. trach. 296> ὅμως δ' ἔνεστι τοῖσιν εὖ σκοπουμένοις
<soph. trach. 297> ταρβεῖν τὸν εὖ πράσσοντα, μὴ σφαλῇ ποτε.
<soph. trach. 298> ἐμοὶ γὰρ οἶκτος δεινὸς εἰσέβη, φίλαι,
<soph. trach. 299> ταύτας ὁρώσῃ δυσπότμους ἐπὶ ξένης
<soph. trach. 300> χώρας ἀοίκους ἀπάτοράς τ' ἀλωμένας,
<soph. trach. 301> αἳ πρὶν μὲν ἦσαν ἐξ ἐλευθέρων ἴσως
<soph. trach. 302> ἀνδρῶν, τανῦν δὲ δοῦλον ἴσχουσιν βίον.
<soph. trach. 303> ὦ Ζεῦ τροπαῖε, μή ποτ' εἰσίδοιμί σε
<soph. trach. 304> πρὸς τοὐμὸν οὕτω σπέρμα χωρήσαντά ποι,
<soph. trach. 305> μηδ', εἴ τι δράσεις, τῆσδέ γε ζώσης ἔτι.
<soph. trach. 306> οὕτως ἐγὼ δέδοικα τάσδ' ὁρωμένη.
<soph. trach. 307> ὦ δυστάλαινα, τίς ποτ' εἶ νεανίδων;
<soph. trach. 308> ἄνανδρος ἢ τεκνοῦσσα; πρὸς μὲν γὰρ φύσιν
<soph. trach. 309> πάντων ἄπειρος τῶνδε, γενναία δέ τις.
<soph. trach. 310> Λίχα, τίνος ποτ' ἐστὶν ἡ ξένη βροτῶν;
<soph. trach. 311> τίς ἡ τεκοῦσα, τίς δ' ὁ φιτύσας πατήρ;
<soph. trach. 312> ἔξειπ': ἐπεί νιν τῶνδε πλεῖστον ᾤκτισα
<soph. trach. 313> βλέπους', ὅσῳπερ καὶ φρονεῖν οἶδεν μόνη.
<soph. trach. 314> τί δ' οἶδ' ἐγώ, τί δ' ἄν με καὶ κρίνοις; ἴσως
<soph. trach. 315> γέννημα τῶν ἐκεῖθεν οὐκ ἐν ὑστάτοις.
<soph. trach. 316> μὴ τῶν τυράννων; Εὐρύτου σπορά τις ἦν;
<soph. trach. 317> οὐκ οἶδα: καὶ γὰρ οὐδ' ἀνιστόρουν μακράν.
<soph. trach. 318> οὐδ' ὄνομα πρός του τῶν ξυνεμπόρων ἔχεις;
<soph. trach. 319> ἥκιστα: σιγῇ τοὐμὸν ἔργον ἤνυτον.
<soph. trach. 320> εἴπ', ὦ τάλαιν', ἀλλ' ἡμὶν ἐκ σαυτῆς, ἐπεὶ
<soph. trach. 321> καὶ ξυμφορά τοι μὴ εἰδέναι σέ γ' ἥτις εἶ.
<soph. trach. 322> οὔ τἄρα τῷ γε πρόσθεν οὐδὲν ἐξ ἴσου
<soph. trach. 323> χρόνῳ διήσει γλῶσσαν, ἥτις οὐδαμὰ
<soph. trach. 324> προύφηνεν οὔτε μείζον' οὔτ' ἐλάσσονα,
<soph. trach. 325> ἀλλ' αἰὲν ὠδίνουσα συμφορᾶς βάρος
<soph. trach. 326> δακρυρροεῖ δύστηνος, ἐξ ὅτου πάτραν
<soph. trach. 327> διήνεμον λέλοιπεν: ἡ δέ τοι τύχη
<soph. trach. 328> κακὴ μὲν αὐτῇ γ', ἀλλὰ συγγνώμην ἔχει.
<soph. trach. 329> ἡ δ' οὖν ἐάσθω, καὶ πορευέσθω στέγας
<soph. trach. 330> οὕτως ὅπως ἥδιστα, μηδὲ πρὸς κακοῖς
<soph. trach. 331> τοῖς οὖσιν ἄλλην πρός γ' ἐμοῦ λύπην λάβῃ:
<soph. trach. 332> ἅλις γὰρ ἡ παροῦσα. πρὸς δὲ δώματα
<soph. trach. 333> χωρῶμεν ἤδη πάντες, ὡς σύ θ' οἷ θέλεις
<soph. trach. 334> σπεύδῃς, ἐγώ τε τἄνδον ἐξαρκῆ τιθῶ.
<soph. trach. 335> αὐτοῦ γε πρῶτον βαιὸν ἀμμείνας', ὅπως
<soph. trach. 336> μάθῃς ἄνευ τῶνδ', οὕστινάς τ' ἄγεις ἔσω,
<soph. trach. 337> ὧν τ' οὐδὲν εἰσήκουσας ἐκμάθῃς ἃ δεῖ:
<soph. trach. 338> τούτων ἔχω γὰρ πάντ' ἐπιστήμην ἐγώ.
<soph. trach. 339> τί δ' ἐστί; τοῦ με τήνδ' ἐφίστασαι βάσιν;
<soph. trach. 340> σταθεῖς' ἄκουσον: καὶ γὰρ οὐδὲ τὸν πάρος
<soph. trach. 341> μῦθον μάτην ἤκουσας, οὐδὲ νῦν δοκῶ.
<soph. trach. 342> πότερον ἐκείνους δῆτα δεῦρ' αὖθις πάλιν
<soph. trach. 343> καλῶμεν, ἢ 'μοὶ ταῖσδέ τ' ἐξειπεῖν θέλεις;
<soph. trach. 344> σοὶ ταῖσδέ τ' οὐδὲν εἴργεται, τούτους δ' ἔα.
<soph. trach. 345> καὶ δὴ βεβᾶσι, χὠ λόγος σημαινέτω.
<soph. trach. 346> ἁνὴρ ὅδ' οὐδὲν ὧν ἔλεξεν ἀρτίως
<soph. trach. 347> φωνεῖ δίκης ἐς ὀρθόν, ἀλλ' ἢ νῦν κακὸς
<soph. trach. 348> ἢ πρόσθεν οὐ δίκαιος ἄγγελος παρῆν.
<soph. trach. 349> τί φής; σαφῶς μοι φράζε πᾶν ὅσον νοεῖς.
<soph. trach. 350> ἃ μὲν γὰρ ἐξείρηκας ἀγνοία μ' ἔχει.
<soph. trach. 351> τούτου λέγοντος τἀνδρὸς εἰσήκους' ἐγώ,
<soph. trach. 352> πολλῶν παρόντων μαρτύρων, ὡς τῆς κόρης
<soph. trach. 353> ταύτης ἕκατι κεῖνος Εὔρυτόν θ' ἕλοι
<soph. trach. 354> τήν θ' ὑψίπυργον Οἰχαλίαν, ̓́Ερως δέ νιν
<soph. trach. 355> μόνος θεῶν θέλξειεν αἰχμάσαι τάδε,
<soph. trach. 356> οὐ τἀπὶ Λυδοῖς οὐδ' ὑπ' ̓Ομφάλῃ πόνων
<soph. trach. 357> λατρεύματ' οὐδ' ὁ ῥιπτὸς ̓Ιφίτου μόρος:
<soph. trach. 358> ὃν νῦν παρώσας οὗτος ἔμπαλιν λέγει.
<soph. trach. 359> ἀλλ' ἡνίκ' οὐκ ἔπειθε τὸν φυτοσπόρον
<soph. trach. 360> τὴν παῖδα δοῦναι, κρύφιον ὡς ἔχοι λέχος,
<soph. trach. 361> ἔγκλημα μικρὸν αἰτίαν θ' ἑτοιμάσας
<soph. trach. 362> ἐπιστρατεύει πατρίδα τὴν ταύτης, ἐν ᾗ
<soph. trach. 363> τὸν Εὔρυτον τόνδ' εἶπε δεσπόζειν θρόνων,
<soph. trach. 364> κτείνει τ' ἄνακτα πατέρα τῆσδε καὶ πόλιν
<soph. trach. 365> ἔπερσε. καὶ νῦν, ὡς ὁρᾷς, ἥκει δόμους
<soph. trach. 366> ὡς τούσδε πέμπων οὐκ ἀφροντίστως, γύναι,
<soph. trach. 367> οὐδ' ὥστε δούλην: μηδὲ προσδόκα τόδε:
<soph. trach. 368> οὐδ' εἰκός, εἴπερ ἐντεθέρμανται πόθῳ.
<soph. trach. 369> ἔδοξεν οὖν μοι πρὸς σὲ δηλῶσαι τὸ πᾶν,
<soph. trach. 370> δέσποιν', ὃ τοῦδε τυγχάνω μαθὼν πάρα.
<soph. trach. 371> καὶ ταῦτα πολλοὶ πρὸς μέσῃ Τραχινίων
<soph. trach. 372> ἀγορᾷ συνεξήκουον ὡσαύτως ἐμοί,
<soph. trach. 373> ὥστ' ἐξελέγχειν: εἰ δὲ μὴ λέγω φίλα,
<soph. trach. 374> οὐχ ἥδομαι, τὸ δ' ὀρθὸν ἐξείρηχ' ὅμως.
<soph. trach. 375> οἴμοι τάλαινα, ποῦ ποτ' εἰμὶ πράγματος;
<soph. trach. 376> τίν' εἰσδέδεγμαι πημονὴν ὑπόστεγον
<soph. trach. 377> λαθραῖον; ὦ δύστηνος: ἆρ' ἀνώνυμος
<soph. trach. 378> πέφυκεν, ὥσπερ οὑπάγων διώμνυτο;
<soph. trach. 379> ἦ κάρτα λαμπρὰ καὶ κατ' ὄνομα καὶ φύσιν,
<soph. trach. 380> πατρὸς μὲν οὖσα γένεσιν Εὐρύτου ποτὲ
<soph. trach. 381> ̓Ιόλη 'καλεῖτο, τῆς ἐκεῖνος οὐδαμὰ
<soph. trach. 382> βλάστας ἐφώνει, δῆθεν οὐδὲν ἱστορῶν.
<soph. trach. 383> ὄλοιντο—μή τι πάντες οἱ κακοί, τὰ δὲ
<soph. trach. 384> λαθραῖ' ὃς ἀσκεῖ μὴ πρέποντ' αὐτῷ κακά.
<soph. trach. 385> τί χρὴ ποεῖν, γυναῖκες; ὡς ἐγὼ λόγοις
<soph. trach. 386> τοῖς νῦν παροῦσιν ἐκπεπληγμένη κυρῶ.
<soph. trach. 387> πεύθου μολοῦσα τἀνδρός, ὡς τάχ' ἂν σαφῆ
<soph. trach. 388> λέξειεν, εἴ νιν πρὸς βίαν κρίνειν θέλοις.
<soph. trach. 389> ἀλλ' εἶμι: καὶ γὰρ οὐκ ἀπὸ γνώμης λέγεις.
<soph. trach. 390> ἡμεῖς δὲ προσμένωμεν; ἢ τί χρὴ ποεῖν;
<soph. trach. 391> μίμν', ὡς ὅδ' ἀνὴρ οὐκ ἐμῶν ὑπ' ἀγγέλων,
<soph. trach. 392> ἀλλ' αὐτόκλητος ἐκ δόμων πορεύεται.
<soph. trach. 393> τί χρή, γύναι, μολόντα μ' ̔Ηρακλεῖ λέγειν;
<soph. trach. 394> δίδαξον, ὡς ἕρποντος, ὡς ὁρᾷς, ἐμοῦ.
<soph. trach. 395> ὡς ἐκ ταχείας σὺν χρόνῳ βραδεῖ μολὼν
<soph. trach. 396> ᾄσσεις, πρὶν ἡμᾶς κἀννεώσασθαι λόγους.
<soph. trach. 397> ἀλλ' εἴ τι χρῄζεις ἱστορεῖν, πάρειμ' ἐγώ.
<soph. trach. 398> ἦ καὶ τὸ πιστὸν τῆς ἀληθείας νέμεις;
<soph. trach. 399> ἴστω μέγας Ζεύς, ὧν γ' ἂν ἐξειδὼς κυρῶ.
<soph. trach. 400> τίς ἡ γυνὴ δῆτ' ἐστὶν ἣν ἥκεις ἄγων;
<soph. trach. 401> Εὐβοιίς: ὧν δ' ἔβλαστεν οὐκ ἔχω λέγειν.
<soph. trach. 402> οὗτος, βλέφ' ὧδε: πρὸς τίν' ἐννέπειν δοκεῖς;
<soph. trach. 403> σὺ δ' εἰς τί δή με τοῦτ' ἐρωτήσας ἔχεις;
<soph. trach. 404> τόλμησον εἰπεῖν, εἰ φρονεῖς, ὅ ς' ἱστορῶ.
<soph. trach. 405> πρὸς τὴν κρατοῦσαν Δῃάνειραν, Οἰνέως
<soph. trach. 406> κόρην δάμαρτά θ' ̔Ηρακλέους, εἰ μὴ κυρῶ
<soph. trach. 407> λεύσσων μάταια, δεσπότιν τε τὴν ἐμήν.
<soph. trach. 408> τοῦτ' αὔτ' ἔχρῃζον, τοῦτό σου μαθεῖν: λέγεις δέσποιναν εἶναι τήνδε σήν;   δίκαια γάρ.
<soph. trach. 410> τί δῆτα; ποίαν ἀξιοῖς δοῦναι δίκην,
<soph. trach. 411> ἢν εὑρεθῇς ἐς τήνδε μὴ δίκαιος ὤν;
<soph. trach. 412> πῶς μὴ δίκαιος; τί ποτε ποικίλας ἔχεις;
<soph. trach. 413> οὐδέν: σὺ μέντοι κάρτα τοῦτο δρῶν κυρεῖς.
<soph. trach. 414> ἄπειμι: μῶρος δ' ἦ πάλαι κλύων σέθεν.
<soph. trach. 415> οὔ, πρίν γ' ἂν εἴπῃς ἱστορούμενος βραχύ.
<soph. trach. 416> λέγ', εἴ τι χρῄζεις: καὶ γὰρ οὐ σιγηλὸς εἶ.
<soph. trach. 417> τὴν αἰχμάλωτον, ἣν ἔπεμψας ἐς δόμους, κάτοισθα δήπου;   φημί: πρὸς τί δ' ἱστορεῖς;
<soph. trach. 418> οὔκουν σὺ ταύτην, ἣν ὑπ' ἀγνοίας ὁρᾷς,
<soph. trach. 420> ̓Ιόλην ἔφασκες Εὐρύτου σπορὰν ἄγειν;
<soph. trach. 421> ποίοις ἐν ἀνθρώποισι; τίς πόθεν μολὼν
<soph. trach. 422> σοὶ μαρτυρήσει ταῦτ' ἐμοῦ κλύειν πάρα;
<soph. trach. 423> πολλοῖσιν ἀστῶν: ἐν μέσῃ Τραχινίων
<soph. trach. 424> ἀγορᾷ πολύς σου ταῦτά γ' εἰσήκους' ὄχλος.
<soph. trach. 425> κλύειν γ' ἔφασκον: ταὐτὸ δ' οὐχὶ γίγνεται
<soph. trach. 426> δόκησιν εἰπεῖν κἀξακριβῶσαι λόγον.
<soph. trach. 427> ποίαν δόκησιν; οὐκ ἐπώμοτος λέγων
<soph. trach. 428> δάμαρτ' ἔφασκες ̔Ηρακλεῖ ταύτην ἄγειν;
<soph. trach. 429> ἐγὼ δάμαρτα; πρὸς θεῶν, φράσον, φίλη
<soph. trach. 430> δέσποινα, τόνδε τίς ποτ' ἐστὶν ὁ ξένος.
<soph. trach. 431> ὃς σοῦ παρὼν ἤκουσεν, ὡς ταύτης πόθῳ
<soph. trach. 432> πόλις δαμείη πᾶσα, κοὐχ ἡ Λυδία
<soph. trach. 433> πέρσειεν αὐτήν, ἀλλ' ὁ τῆσδ' ἔρως φανείς.
<soph. trach. 434> ἅνθρωπος, ὦ δέσποιν', ἀποστήτω: τὸ γὰρ
<soph. trach. 435> νοσοῦντι ληρεῖν ἀνδρὸς οὐχὶ σώφρονος.
<soph. trach. 436> μή, πρός σε τοῦ κατ' ἄκρον Οἰταῖον νάπος
<soph. trach. 437> Διὸς καταστράπτοντος, ἐκκλέψῃς λόγον.
<soph. trach. 438> οὐ γὰρ γυναικὶ τοὺς λόγους ἐρεῖς κακῇ
<soph. trach. 439> οὐδ' ἥτις οὐ κάτοιδε τἀνθρώπων, ὅτι
<soph. trach. 440> χαίρειν πέφυκεν οὐχὶ τοῖς αὐτοῖς ἀεί.
<soph. trach. 441> ̓́Ερωτι μέν νυν ὅστις ἀντανίσταται
<soph. trach. 442> πύκτης ὅπως ἐς χεῖρας, οὐ καλῶς φρονεῖ:
<soph. trach. 443> οὗτος γὰρ ἄρχει καὶ θεῶν ὅπως θέλει,
<soph. trach. 444> κἀμοῦ γε: πῶς δ' οὐ χἀτέρας οἵας γ' ἐμοῦ;
<soph. trach. 445> ὥστ' εἴ τι τὠμῷ τ' ἀνδρὶ τῇδε τῇ νόσῳ
<soph. trach. 446> ληφθέντι μεμπτός εἰμι, κάρτα μαίνομαι,
<soph. trach. 447> ἢ τῇδε τῇ γυναικὶ τῇ μεταιτίᾳ
<soph. trach. 448> τοῦ μηδὲν αἰσχροῦ μηδ' ἐμοὶ κακοῦ τινος.
<soph. trach. 449> οὐκ ἔστι ταῦτ': ἀλλ' εἰ μὲν ἐκ κείνου μαθὼν
<soph. trach. 450> ψεύδει, μάθησιν οὐ καλὴν ἐκμανθάνεις.
<soph. trach. 451> εἰ δ' αὐτὸς αὑτὸν ὧδε παιδεύεις, ὅταν
<soph. trach. 452> θέλῃς γενέσθαι χρηστός, ὀφθήσει κακός.
<soph. trach. 453> ἀλλ' εἰπὲ πᾶν τἀληθές: ὡς ἐλευθέρῳ
<soph. trach. 454> ψευδεῖ καλεῖσθαι κὴρ πρόσεστιν οὐ καλή.
<soph. trach. 455> ὅπως δὲ λήσεις, οὐδὲ τοῦτο γίγνεται:
<soph. trach. 456> πολλοὶ γὰρ οἷς εἴρηκας, οἳ φράσους' ἐμοί.
<soph. trach. 457> κεἰ μὲν δέδοικας, οὐ καλῶς ταρβεῖς, ἐπεὶ
<soph. trach. 458> τὸ μὴ πυθέσθαι, τοῦτό μ' ἀλγύνειεν ἄν:
<soph. trach. 459> τὸ δ' εἰδέναι τί δεινόν; οὐχὶ χἀτέρας
<soph. trach. 460> πλείστας ἀνὴρ εἷς ̔Ηρακλῆς ἔγημε δή;
<soph. trach. 461> κοὔπω τις αὐτῶν ἔκ γ' ἐμοῦ λόγον κακὸν
<soph. trach. 462> ἠνέγκατ' οὐδ' ὄνειδος: ἥδε τ' οὐδ' ἂν εἰ
<soph. trach. 463> κάρτ' ἐντακείη τῷ φιλεῖν, ἐπεί σφ' ἐγὼ
<soph. trach. 464> ᾤκτιρα δὴ μάλιστα προσβλέψας', ὅτι
<soph. trach. 465> τὸ κάλλος αὐτῆς τὸν βίον διώλεσεν,
<soph. trach. 466> καὶ γῆν πατρῴαν οὐχ ἑκοῦσα δύσμορος
<soph. trach. 467> ἔπερσε κἀδούλωσεν. ἀλλὰ ταῦτα μὲν
<soph. trach. 468> ῥείτω κατ' οὖρον: σοὶ δ' ἐγὼ φράζω κακὸν
<soph. trach. 469> πρὸς ἄλλον εἶναι, πρὸς δ' ἔμ' ἀψευδεῖν ἀεί.
<soph. trach. 470> πείθου λεγούσῃ χρηστά, κοὐ μέμψει χρόνῳ
<soph. trach. 471> γυναικὶ τῇδε κἀπ' ἐμοῦ κτήσει χάριν.
<soph. trach. 472> ἀλλ', ὦ φίλη δέσποιν', ἐπεί σε μανθάνω
<soph. trach. 473> θνητὴν φρονοῦσαν θνητὰ κοὐκ ἀγνώμονα,
<soph. trach. 474> πᾶν σοι φράσω τἀληθὲς οὐδὲ κρύψομαι.
<soph. trach. 475> ἔστιν γὰρ οὕτως ὥσπερ οὗτος ἐννέπει.
<soph. trach. 476> ταύτης ὁ δεινὸς ἵμερός ποθ' ̔Ηρακλῆ
<soph. trach. 477> διῆλθε, καὶ τῆσδ' εἵνεχ' ἡ πολύφθορος
<soph. trach. 478> καθῃρέθη πατρῷος Οἰχαλία δόρει.
<soph. trach. 479> καὶ ταῦτα, δεῖ γὰρ καὶ τὸ πρὸς κείνου λέγειν,
<soph. trach. 480> οὔτ' εἶπε κρύπτειν οὔτ' ἀπηρνήθη ποτέ,
<soph. trach. 481> ἀλλ' αὐτός, ὦ δέσποινα, δειμαίνων τὸ σὸν
<soph. trach. 482> μὴ στέρνον ἀλγύνοιμι τοῖσδε τοῖς λόγοις,
<soph. trach. 483> ἥμαρτον, εἴ τι τήνδ' ἁμαρτίαν νέμεις.
<soph. trach. 484> ἐπεί γε μὲν δὴ πάντ' ἐπίστασαι λόγον,
<soph. trach. 485> κείνου τε καὶ σὴν ἐξ ἴσου κοινὴν χάριν
<soph. trach. 486> καὶ στέργε τὴν γυναῖκα καὶ βούλου λόγους,
<soph. trach. 487> οὓς εἶπας ἐς τήνδ', ἐμπέδως εἰρηκέναι:
<soph. trach. 488> ὡς τἄλλ' ἐκεῖνος πάντ' ἀριστεύων χεροῖν
<soph. trach. 489> τοῦ τῆσδ' ἔρωτος εἰς ἅπανθ' ἥσσων ἔφυ.
<soph. trach. 490> ἀλλ' ὧδε καὶ φρονοῦμεν ὥστε ταῦτα δρᾶν,
<soph. trach. 491> κοὔτοι νόσον γ' ἐπακτὸν ἐξαρούμεθα,
<soph. trach. 492> θεοῖσι δυσμαχοῦντες. ἀλλ' εἴσω στέγης
<soph. trach. 493> χωρῶμεν, ὡς λόγων τ' ἐπιστολὰς φέρῃς,
<soph. trach. 494> ἅ τ' ἀντὶ δώρων δῶρα χρὴ προσαρμόσαι,
<soph. trach. 495> καὶ ταῦτ' ἄγῃς: κενὸν γὰρ οὐ δίκαιά σε
<soph. trach. 496> χωρεῖν προσελθόνθ' ὧδε σὺν πολλῷ στόλῳ.
<soph. trach. 497> μέγα τι σθένος ἁ Κύπρις ἐκφέρεται νίκας ἀεί.
<soph. trach. 498> καὶ τὰ μὲν θεῶν
<soph. trach. 500> παρέβαν, καὶ ὅπως Κρονίδαν ἀπάτασεν οὐ λέγω,
<soph. trach. 501> οὐδὲ τὸν ἔννυχον ̔́Αιδαν
<soph. trach. 502> ἢ Ποσειδάωνα τινάκτορα γαίας:
<soph. trach. 503> ἀλλ' ἐπὶ τάνδ' ἄρ' ἄκοιτιν
<soph. trach. 504> τίνες ἀμφίγυοι κατέβαν πρὸ γάμων,
<soph. trach. 505> τίνες πάμπληκτα παγκόνιτά τ' ἐξῆλθον ἄεθλ' ἀγώνων;
<soph. trach. 506> ὁ μὲν ἦν ποταμοῦ σθένος, ὑψίκερω τετραόρου
<soph. trach. 507> φάσμα ταύρου,
<soph. trach. 510> ̓Αχελῷος ἀπ' Οἰνιαδᾶν, ὁ δὲ Βακχίας ἀπὸ
<soph. trach. 511> ἦλθε παλίντονα Θήβας
<soph. trach. 512> τόξα καὶ λόγχας ῥόπαλόν τε τινάσσων,
<soph. trach. 513> παῖς Διός: οἳ τότ' ἀολλεῖς
<soph. trach. 514> ἴσαν ἐς μέσον ἱέμενοι λεχέων:
<soph. trach. 515> μόνα δ' εὔλεκτρος ἐν μέσῳ Κύπρις ῥαβδονόμει ξυνοῦσα.
<soph. trach. 516> τότ' ἦν χερός, ἦν δὲ τόξων πάταγος,
<soph. trach. 517> ταυρείων τ' ἀνάμιγδα κεράτων:
<soph. trach. 520> ἦν δ' ἀμφίπλεκτοι κλίμακες,
<soph. trach. 521> ἦν δὲ μετώπων ὀλόεντα
<soph. trach. 522> πλήγματα, καὶ στόνος ἀμφοῖν.
<soph. trach. 523> ἁ δ' εὐῶπις ἁβρὰ
<soph. trach. 524> τηλαυγεῖ παρ' ὄχθῳ
<soph. trach. 525> ἧστο, τὸν ὃν προσμένους' ἀκοίταν.
<soph. trach. 526> ἀγὼν δὲ μαργᾷ μὲν οἷα φράζω:
<soph. trach. 527> τὸ δ' ἀμφινείκητον ὄμμα νύμφας
<soph. trach. 528> ἐλεινὸν ἀμμένει:
<soph. trach. 529> κἀπὸ ματρὸς ἄφαρ βέβακεν,
<soph. trach. 530> ὥστε πόρτις ἐρήμα.
<soph. trach. 531> ἦμος, φίλαι, κατ' οἶκον ὁ ξένος θροεῖ
<soph. trach. 532> ταῖς αἰχμαλώτοις παισὶν ὡς ἐπ' ἐξόδῳ,
<soph. trach. 533> τῆμος θυραῖος ἦλθον ὡς ὑμᾶς λάθρᾳ,
<soph. trach. 534> τὰ μὲν φράσουσα χερσὶν ἁτεχνησάμην,
<soph. trach. 535> τὰ δ' οἷα πάσχω συγκατοικτιουμένη.
<soph. trach. 536> κόρην γάρ, οἶμαι δ' οὐκέτ', ἀλλ' ἐζευγμένην,
<soph. trach. 537> παρεισδέδεγμαι φόρτον ὥστε ναυτίλος,
<soph. trach. 538> λωβητὸν ἐμπόλημα τῆς ἐμῆς φρενός.
<soph. trach. 539> καὶ νῦν δύ' οὖσαι μίμνομεν μιᾶς ὑπὸ
<soph. trach. 540> χλαίνης ὑπαγκάλισμα. τοιάδ' ̔Ηρακλῆς,
<soph. trach. 541> ὁ πιστὸς ἡμῖν κἀγαθὸς καλούμενος,
<soph. trach. 542> οἰκούρι' ἀντέπεμψε τοῦ μακροῦ χρόνου.
<soph. trach. 543> ἐγὼ δὲ θυμοῦσθαι μὲν οὐκ ἐπίσταμαι
<soph. trach. 544> νοσοῦντι κείνῳ πολλὰ τῇδε τῇ νόσῳ:
<soph. trach. 545> τὸ δ' αὖ ξυνοικεῖν τῇδ' ὁμοῦ τίς ἂν γυνὴ
<soph. trach. 546> δύναιτο, κοινωνοῦσα τῶν αὐτῶν γάμων;
<soph. trach. 547> ὁρῶ γὰρ ἥβην τὴν μὲν ἕρπουσαν πρόσω,
<soph. trach. 548> τὴν δὲ φθίνουσαν: ὧν ἀφαρπάζειν φιλεῖ
<soph. trach. 549> ὀφθαλμὸς ἄνθος, τῶν δ' ὑπεκτρέπει πόδα.
<soph. trach. 550> ταῦτ' οὖν φοβοῦμαι μὴ πόσις μὲν ̔Ηρακλῆς
<soph. trach. 551> ἐμὸς καλῆται, τῆς νεωτέρας δ' ἀνήρ.
<soph. trach. 552> ἀλλ' οὐ γάρ, ὥσπερ εἶπον, ὀργαίνειν καλὸν
<soph. trach. 553> γυναῖκα νοῦν ἔχουσαν: ᾗ δ' ἔχω, φίλαι,
<soph. trach. 554> λυτήριον λώφημα, τῇδ' ὑμῖν φράσω.
<soph. trach. 555> ἦν μοι παλαιὸν δῶρον ἀρχαίου ποτὲ
<soph. trach. 556> θηρός, λέβητι χαλκέῳ κεκρυμμένον,
<soph. trach. 557> ὃ παῖς ἔτ' οὖσα τοῦ δασυστέρνου παρὰ
<soph. trach. 558> Νέσσου φθίνοντος ἐκ φονῶν ἀνειλόμην,
<soph. trach. 559> ὃς τὸν βαθύρρουν ποταμὸν Εὔηνον βροτοὺς
<soph. trach. 560> μισθοῦ 'πόρευε χερσίν, οὔτε πομπίμοις
<soph. trach. 561> κώπαις ἐρέσσων οὔτε λαίφεσιν νεώς.
<soph. trach. 562> ὃς κἀμέ, τὸν πατρῷον ἡνίκα στόλον
<soph. trach. 563> ξὺν ̔Ηρακλεῖ τὸ πρῶτον εὖνις ἑσπόμην,
<soph. trach. 564> φέρων ἐπ' ὤμοις, ἡνίκ' ἦ μέσῳ πόρῳ,
<soph. trach. 565> ψαύει ματαίαις χερσίν: ἐκ δ' ἤυς' ἐγώ,
<soph. trach. 566> χὠ Ζηνὸς εὐθὺς παῖς ἐπιστρέψας χεροῖν
<soph. trach. 567> ἧκεν κομήτην ἰόν: ἐς δὲ πλεύμονας
<soph. trach. 568> στέρνων διερροίζησεν. ἐκθνῄσκων δ' ὁ θὴρ
<soph. trach. 569> τοσοῦτον εἶπε: παῖ γέροντος Οἰνέως,
<soph. trach. 570> τοσόνδ' ὀνήσει τῶν ἐμῶν, ἐὰν πίθῃ,
<soph. trach. 571> πορθμῶν, ὁθούνεχ' ὑστάτην ς' ἔπεμψ' ἐγώ:
<soph. trach. 572> ἐὰν γὰρ ἀμφίθρεπτον αἷμα τῶν ἐμῶν
<soph. trach. 573> σφαγῶν ἐνέγκῃ χερσίν, ᾗ μελαγχόλους
<soph. trach. 574> ἔβαψεν ἰοὺς θρέμμα Λερναίας ὕδρας,
<soph. trach. 575> ἔσται φρενός σοι τοῦτο κηλητήριον
<soph. trach. 576> τῆς ̔Ηρακλείας, ὥστε μήτιν' εἰσιδὼν
<soph. trach. 577> στέρξει γυναῖκα κεῖνος ἀντὶ σοῦ πλέον.
<soph. trach. 578> τοῦτ' ἐννοήσας', ὦ φίλαι, δόμοις γὰρ ἦν
<soph. trach. 579> κείνου θανόντος ἐγκεκλῃμένον καλῶς,
<soph. trach. 580> χιτῶνα τόνδ' ἔβαψα, προσβαλοῦς' ὅσα
<soph. trach. 581> ζῶν κεῖνος εἶπε: καὶ πεπείρανται τάδε.
<soph. trach. 582> κακὰς δὲ τόλμας μήτ' ἐπισταίμην ἐγὼ
<soph. trach. 583> μήτ' ἐκμάθοιμι, τάς τε τολμώσας στυγῶ:
<soph. trach. 584> φίλτροις δ' ἐάν πως τήνδ' ὑπερβαλώμεθα
<soph. trach. 585> τὴν παῖδα καὶ θέλκτροισι τοῖς ἐφ' ̔Ηρακλεῖ,
<soph. trach. 586> μεμηχάνηται τοὔργον, εἴ τι μὴ δοκῶ
<soph. trach. 587> πράσσειν μάταιον: εἰ δὲ μή, πεπαύσομαι.
<soph. trach. 588> ἀλλ' εἴ τις ἐστὶ πίστις ἐν τοῖς δρωμένοις,
<soph. trach. 589> δοκεῖς παρ' ἡμῖν οὐ βεβουλεῦσθαι κακῶς.
<soph. trach. 590> οὕτως ἔχει γ' ἡ πίστις, ὡς τὸ μὲν δοκεῖν
<soph. trach. 591> ἔνεστι, πείρᾳ δ' οὐ προσωμίλησά πω:
<soph. trach. 592> ἀλλ' εἰδέναι χρὴ δρῶσαν, ὡς οὐδ' εἰ δοκεῖς
<soph. trach. 593> ἔχειν, ἔχοις ἂν γνῶμα, μὴ πειρωμένη.
<soph. trach. 594> ἀλλ' αὐτίκ' εἰσόμεσθα, τόνδε γὰρ βλέπω
<soph. trach. 595> θυραῖον ἤδη: διὰ τάχους δ' ἐλεύσεται.
<soph. trach. 596> μόνον παρ' ὑμῶν εὖ στεγοίμεθ': ὡς σκότῳ
<soph. trach. 597> κἂν αἰσχρὰ πράσσῃς, οὔποτ' αἰσχύνῃ πεσεῖ.
<soph. trach. 598> τί χρὴ ποεῖν; σήμαινε, τέκνον Οἰνέως,
<soph. trach. 599> ὡς ἐσμὲν ἤδη τῷ μακρῷ χρόνῳ βραδεῖς.
<soph. trach. 600> ἀλλ' αὐτὰ δή σοι ταῦτα καὶ πράσσω, Λίχα,
<soph. trach. 601> ἕως σὺ ταῖς ἔσωθεν ἠγορῶ ξέναις,
<soph. trach. 602> ὅπως φέρῃς μοι τόνδε ταναϋφῆ πέπλον,
<soph. trach. 603> δώρημ' ἐκείνῳ τἀνδρὶ τῆς ἐμῆς χερός.
<soph. trach. 604> διδοὺς δὲ τόνδε φράζ' ὅπως μηδεὶς βροτῶν
<soph. trach. 605> κείνου πάροιθεν ἀμφιδύσεται χροί̈,
<soph. trach. 606> μηδ' ὄψεταί νιν μήτε φέγγος ἡλίου
<soph. trach. 607> μήθ' ἕρκος ἱερὸν μήτ' ἐφέστιον σέλας,
<soph. trach. 608> πρὶν κεῖνος αὐτὸν φανερὸς ἐμφανῶς σταθεὶς
<soph. trach. 609> δείξῃ θεοῖσιν ἡμέρᾳ ταυροσφάγῳ.
<soph. trach. 610> οὕτω γὰρ ηὔγμην, εἴ ποτ' αὐτὸν ἐς δόμους
<soph. trach. 611> ἴδοιμι σωθέντ' ἢ κλύοιμι πανδίκως,
<soph. trach. 612> στελεῖν χιτῶνι τῷδε καὶ φανεῖν θεοῖς
<soph. trach. 613> θυτῆρα καινῷ καινὸν ἐν πεπλώματι.
<soph. trach. 614> καὶ τῶνδ' ἀποίσεις σῆμ', ὃ κεῖνος εὐμαθὲς
<soph. trach. 615> σφραγῖδος ἕρκει τῷδ' ἐπὸν μαθήσεται.
<soph. trach. 616> ἀλλ' ἕρπε, καὶ φύλασσε πρῶτα μὲν νόμον,
<soph. trach. 617> τὸ μὴ 'πιθυμεῖν πομπὸς ὢν περισσὰ δρᾶν:
<soph. trach. 618> ἔπειθ' ὅπως ἂν ἡ χάρις κείνου τέ σοι
<soph. trach. 619> κἀμοῦ ξυνελθοῦς' ἐξ ἁπλῆς διπλῆ φανῇ.
<soph. trach. 620> ἀλλ' εἴπερ ̔Ερμοῦ τήνδε πομπεύω τέχνην
<soph. trach. 621> βέβαιον, οὔ τι μὴ σφαλῶ γ' ἐν σοί ποτε,
<soph. trach. 622> τὸ μὴ οὐ τόδ' ἄγγος ὡς ἔχει δεῖξαι φέρων,
<soph. trach. 623> λόγων τε πίστιν ὧν λέγεις ἐφαρμόσαι.
<soph. trach. 624> στείχοις ἂν ἤδη: καὶ γὰρ ἐξεπίστασαι
<soph. trach. 625> τά γ' ἐν δόμοισιν ὡς ἔχοντα τυγχάνει.
<soph. trach. 626> ἐπίσταμαί τε καὶ φράσω σεσωσμένα.
<soph. trach. 627> ἀλλ' οἶσθα μὲν δὴ καὶ τὰ τῆς ξένης ὁρῶν
<soph. trach. 628> προσδέγματ', αὐτὴν ὡς ἐδεξάμην φίλως.
<soph. trach. 629> ὥστ' ἐκπλαγῆναι τοὐμὸν ἡδονῇ κέαρ.
<soph. trach. 630> τί δῆτ' ἂν ἄλλο γ' ἐννέποις; δέδοικα γὰρ
<soph. trach. 631> μὴ πρῲ λέγοις ἂν τὸν πόθον τὸν ἐξ ἐμοῦ,
<soph. trach. 632> πρὶν εἰδέναι τἀκεῖθεν εἰ ποθούμεθα.
<soph. trach. 633> ὦ ναύλοχα καὶ πετραῖα
<soph. trach. 634> θερμὰ λουτρὰ καὶ πάγους
<soph. trach. 635> Οἴτας παραναιετάοντες, οἵ τε μέσσαν Μηλίδα πὰρ λίμναν
<soph. trach. 636> χρυσαλακάτου τ' ἀκτὰν κόρας,
<soph. trach. 637> ἔνθ' ̔Ελλάνων ἀγοραὶ
<soph. trach. 638> Πυλάτιδες κλέονται:
<soph. trach. 640> ὁ καλλιβόας τάχ' ὑμῖν
<soph. trach. 641> αὐλὸς οὐκ ἀναρσίαν
<soph. trach. 642> ἀχῶν καναχὰν ἐπάνεισιν, ἀλλὰ θείας ἀντίλυρον μούσας.
<soph. trach. 643> ὁ γὰρ Διὸς ̓Αλκμήνας κόρος
<soph. trach. 645> σοῦται πάσας ἀρετᾶς
<soph. trach. 646> λάφυρ' ἔχων ἐπ' οἴκους:
<soph. trach. 647> ὃν ἀπόπτολιν εἴχομεν παντᾷ,
<soph. trach. 648> δυοκαιδεκάμηνον ἀμμένουσαι
<soph. trach. 649> χρόνον, πελάγιον, ἴδριες οὐδέν:
<soph. trach. 650> ἁ δέ οἱ φίλα δάμαρ
<soph. trach. 651> τάλαιναν δυστάλαινα καρδίαν
<soph. trach. 652> πάγκλαυτος αἰὲν ὤλλυτο:
<soph. trach. 653> νῦν δ' ̓́Αρης οἰστρηθεὶς
<soph. trach. 654> ἐξέλυς' ἐπίπονον ἁμέραν.
<soph. trach. 655> ἀφίκοιτ' ἀφίκοιτο: μὴ σταίη
<soph. trach. 656> πολύκωπον ὄχημα ναὸς αὐτῷ,
<soph. trach. 657> πρὶν τάνδε πρὸς πόλιν ἀνύσειε,
<soph. trach. 658> νασιῶτιν ἑστίαν
<soph. trach. 659> ἀμείψας, ἔνθα κλῄζεται θυτήρ:
<soph. trach. 660> ὅθεν μόλοι πανίμερος,
<soph. trach. 661> τᾶς πειθοῦς παγχρίστῳ
<soph. trach. 662> συγκραθεὶς ἐπὶ προφάσει φάρους.
<soph. trach. 663> γυναῖκες, ὡς δέδοικα μὴ περαιτέρω
<soph. trach. 664> πεπραγμέν' ᾖ μοι πάνθ' ὅς' ἀρτίως ἔδρων.
<soph. trach. 665> τί δ' ἔστι, Δῃάνειρα, τέκνον Οἰνέως;
<soph. trach. 666> οὐκ οἶδ': ἀθυμῶ δ', εἰ φανήσομαι τάχα
<soph. trach. 667> κακὸν μέγ' ἐκπράξας' ἀπ' ἐλπίδος καλῆς.
<soph. trach. 668> οὐ δή τι τῶν σῶν ̔Ηρακλεῖ δωρημάτων;
<soph. trach. 669> μάλιστά γ', ὥστε μήποτ' ἂν προθυμίαν
<soph. trach. 670> ἄδηλον ἔργου τῳ παραινέσαι λαβεῖν.
<soph. trach. 671> δίδαξον, εἰ διδακτόν, ἐξ ὅτου φοβεῖ.
<soph. trach. 672> τοιοῦτον ἐκβέβηκεν οἷον, ἢν φράσω,
<soph. trach. 673> γυναῖκες, ὑμᾶς θαῦμ' ἀνέλπιστον μαθεῖν.
<soph. trach. 674> ᾧ γὰρ τὸν ἐνδυτῆρα πέπλον ἀρτίως
<soph. trach. 675> ἔχριον, ἀργὴς οἰὸς εὐέρου πόκος,
<soph. trach. 676> τοῦτ' ἠφάνισται διάβορον πρὸς οὐδενὸς
<soph. trach. 677> τῶν ἔνδον, ἀλλ' ἐδεστὸν ἐξ αὑτοῦ φθίνει,
<soph. trach. 678> καὶ ψῇ κατ' ἄκρας σπιλάδος: ὡς δ' εἰδῇς ἅπαν,
<soph. trach. 679> ᾗ τοῦτ' ἐπράχθη, μείζον' ἐκτενῶ λόγον.
<soph. trach. 680> ἐγὼ γὰρ ὧν ὁ θήρ με Κένταυρος, πονῶν
<soph. trach. 681> πλευρὰν πικρᾷ γλωχῖνι, προυδιδάξατο
<soph. trach. 682> παρῆκα θεσμῶν οὐδέν, ἀλλ' ἐσῳζόμην
<soph. trach. 683> χαλκῆς ὅπως δύσνιπτον ἐκ δέλτου γραφήν.
<soph. trach. 684> καί μοι τάδ' ἦν πρόρρητα καὶ τοιαῦτ' ἔδρων:
<soph. trach. 685> τὸ φάρμακον τοῦτ' ἄπυρον ἀκτῖνός τ' ἀεὶ
<soph. trach. 686> θερμῆς ἄθικτον ἐν μυχοῖς σῴζειν ἐμέ,
<soph. trach. 687> ἕως νιν ἀρτίχριστον ἁρμόσαιμί που.
<soph. trach. 688> κἄδρων τοιαῦτα. νῦν δ', ὅτ' ἦν ἐργαστέον,
<soph. trach. 689> ἔχρισα μὲν κατ' οἶκον ἐν δόμοις κρυφῇ
<soph. trach. 690> μαλλῷ, σπάσασα κτησίου βοτοῦ λάχνην,
<soph. trach. 691> κἄθηκα συμπτύξας' ἀλαμπὲς ἡλίου
<soph. trach. 692> κοίλῳ ζυγάστρῳ δῶρον, ὥσπερ εἴδετε.
<soph. trach. 693> εἴσω δ' ἀποστείχουσα δέρκομαι φάτιν
<soph. trach. 694> ἄφραστον, ἀξύμβλητον ἀνθρώπῳ μαθεῖν.
<soph. trach. 695> τὸ γὰρ κάταγμα τυγχάνω ῥίψασά πως
<soph. trach. 696> τῆς οἰός, ᾧ προύχριον, ἐς μέσην φλόγα,
<soph. trach. 697> ἀκτῖν' ἐς ἡλιῶτιν: ὡς δ' ἐθάλπετο,
<soph. trach. 698> ῥεῖ πᾶν ἄδηλον καὶ κατέψηκται χθονί,
<soph. trach. 699> μορφῇ μάλιστ' εἰκαστὸν ὥστε πρίονος
<soph. trach. 700> ἐκβρώματ' ἂν βλέψειας ἐν τομῇ ξύλου.
<soph. trach. 701> τοιόνδε κεῖται προπετές: ἐκ δὲ γῆς, ὅθεν
<soph. trach. 702> προύκειτ', ἀναζέουσι θρομβώδεις ἀφροί,
<soph. trach. 703> γλαυκῆς ὀπώρας ὥστε πίονος ποτοῦ
<soph. trach. 704> χυθέντος εἰς γῆν Βακχίας ἀπ' ἀμπέλου.
<soph. trach. 705> ὥστ' οὐκ ἔχω τάλαινα ποῖ γνώμης πέσω:
<soph. trach. 706> ὁρῶ δέ μ' ἔργον δεινὸν ἐξειργασμένην.
<soph. trach. 707> πόθεν γὰρ ἄν ποτ', ἀντὶ τοῦ θνῄσκων ὁ θὴρ
<soph. trach. 708> ἐμοὶ παρέσχ' εὔνοιαν, ἧς ἔθνῃσχ' ὕπερ;
<soph. trach. 709> οὐκ ἔστιν, ἀλλὰ τὸν βαλόντ' ἀποφθίσαι
<soph. trach. 710> χρῄζων ἔθελγέ μ': ὧν ἐγὼ μεθύστερον,
<soph. trach. 711> ὅτ' οὐκέτ' ἀρκεῖ, τὴν μάθησιν ἄρνυμαι.
<soph. trach. 712> μόνη γὰρ αὐτόν, εἴ τι μὴ ψευσθήσομαι
<soph. trach. 713> γνώμης, ἐγὼ δύστηνος ἐξαποφθερῶ:
<soph. trach. 714> τὸν γὰρ βαλόντ' ἄτρακτον οἶδα καὶ θεὸν
<soph. trach. 715> Χείρωνα πημήναντα, χὦνπερ ἂν θίγῃ,
<soph. trach. 716> φθείρει τὰ πάντα κνώδαλ': ἐκ δὲ τοῦδ' ὅδε
<soph. trach. 717> σφαγῶν διελθὼν ἰὸς αἵματος μέλας
<soph. trach. 718> πῶς οὐκ ὀλεῖ καὶ τόνδε; δόξῃ γοῦν ἐμῇ.
<soph. trach. 719> καίτοι δέδοκται, κεῖνος εἰ σφαλήσεται,
<soph. trach. 720> ταύτῃ σὺν ὁρμῇ κἀμὲ συνθανεῖν ἅμα:
<soph. trach. 721> ζῆν γὰρ κακῶς κλύουσαν οὐκ ἀνασχετόν,
<soph. trach. 722> ἥτις προτιμᾷ μὴ κακὴ πεφυκέναι.
<soph. trach. 723> ταρβεῖν μὲν ἔργα δείν' ἀναγκαίως ἔχει,
<soph. trach. 724> τὴν δ' ἐλπίδ' οὐ χρὴ τῆς τύχης κρίνειν πάρος.
<soph. trach. 725> οὐκ ἔστιν ἐν τοῖς μὴ καλοῖς βουλεύμασιν
<soph. trach. 726> οὐδ' ἐλπίς, ἥτις καὶ θράσος τι προξενεῖ.
<soph. trach. 727> ἀλλ' ἀμφὶ τοῖς σφαλεῖσι μὴ 'ξ ἑκουσίας
<soph. trach. 728> ὀργὴ πέπειρα, τῆς σε τυγχάνειν πρέπει.
<soph. trach. 729> τοιαῦτα δ' ἂν λέξειεν οὐχ ὁ τοῦ κακοῦ
<soph. trach. 730> κοινωνός, ἀλλ' ᾧ μηδέν ἐστ' οἴκοι βαρύ.
<soph. trach. 731> σιγᾶν ἂν ἁρμόζοι σε τὸν πλείω λόγον,
<soph. trach. 732> εἰ μή τι λέξεις παιδὶ τῷ σαυτῆς: ἐπεὶ
<soph. trach. 733> πάρεστι, μαστὴρ πατρὸς ὃς πρὶν ᾤχετο.
<soph. trach. 734> ὦ μῆτερ, ὡς ἂν ἐκ τριῶν ς' ἓν εἱλόμην,
<soph. trach. 735> ἢ μηκέτ' εἶναι ζῶσαν, ἢ σεσωσμένην
<soph. trach. 736> ἄλλου κεκλῆσθαι μητέρ', ἢ λῴους φρένας
<soph. trach. 737> τῶν νῦν παρουσῶν τῶνδ' ἀμείψασθαί ποθεν.
<soph. trach. 738> τί δ' ἐστίν, ὦ παῖ, πρός γ' ἐμοῦ στυγούμενον;
<soph. trach. 739> τὸν ἄνδρα τὸν σὸν ἴσθι, τὸν δ' ἐμὸν λέγω
<soph. trach. 740> πατέρα, κατακτείνασα τῇδ' ἐν ἡμέρᾳ.
<soph. trach. 741> οἴμοι, τιν' ἐξήνεγκας, ὦ τέκνον, λόγον;
<soph. trach. 742> ὃν οὐχ οἷόν τε μὴ οὐ τελεσθῆναι: τὸ γὰρ
<soph. trach. 743> φανθὲν τίς ἂν δύναιτ' ἂν ἀγένητον ποεῖν;
<soph. trach. 744> πῶς εἶπας, ὦ παῖ; τοῦ παρ' ἀνθρώπων μαθὼν
<soph. trach. 745> ἄζηλον οὕτως ἔργον εἰργάσθαι με φής;
<soph. trach. 746> αὐτὸς βαρεῖαν ξυμφορὰν ἐν ὄμμασιν
<soph. trach. 747> πατρὸς δεδορκὼς κοὐ κατὰ γλῶσσαν κλύων.
<soph. trach. 748> ποῦ δ' ἐμπελάζεις τἀνδρὶ καὶ παρίστασαι;
<soph. trach. 749> εἰ χρὴ μαθεῖν σε, πάντα δὴ φωνεῖν χρεών.
<soph. trach. 750> ὅθ' εἷρπε κλεινὴν Εὐρύτου πέρσας πόλιν,
<soph. trach. 751> νίκης ἄγων τροπαῖα κἀκροθίνια,
<soph. trach. 752> ἀκτή τις ἀμφίκλυστος Εὐβοίας ἄκρον
<soph. trach. 753> Κήναιόν ἐστιν, ἔνθα πατρῴῳ Διὶ
<soph. trach. 754> βωμοὺς ὁρίζει τεμενίαν τε φυλλάδα:
<soph. trach. 755> οὗ νιν τὰ πρῶτ' ἐσεῖδον ἄσμενος πόθῳ.
<soph. trach. 756> μέλλοντι δ' αὐτῷ πολυθύτους τεύχειν σφαγὰς
<soph. trach. 757> κῆρυξ ἀπ' οἴκων ἵκετ' οἰκεῖος Λίχας,
<soph. trach. 758> τὸ σὸν φέρων δώρημα, θανάσιμον πέπλον:
<soph. trach. 759> ὃν κεῖνος ἐνδύς, ὡς σὺ προυξεφίεσο,
<soph. trach. 760> ταυροκτονεῖ μὲν δώδεκ' ἐντελεῖς ἔχων
<soph. trach. 761> λείας ἀπαρχὴν βοῦς: ἀτὰρ τὰ πάνθ' ὁμοῦ
<soph. trach. 762> ἑκατὸν προσῆγε συμμιγῆ βοσκήματα.
<soph. trach. 763> καὶ πρῶτα μὲν δείλαιος ἵλεῳ φρενί,
<soph. trach. 764> κόσμῳ τε χαίρων καὶ στολῇ, κατηύχετο:
<soph. trach. 765> ὅπως δὲ σεμνῶν ὀργίων ἐδαίετο
<soph. trach. 766> φλὸξ αἱματηρὰ κἀπὸ πιείρας δρυός,
<soph. trach. 767> ἱδρὼς ἀνῄει χρωτί, καὶ προσπτύσσεται
<soph. trach. 768> πλευραῖσιν ἀρτίκολλος, ὥστε τέκτονος,
<soph. trach. 769> χιτὼν ἅπαν κατ' ἄρθρον: ἦλθε δ' ὀστέων
<soph. trach. 770> ἀδαγμὸς ἀντίσπαστος: εἶτα φοινίας
<soph. trach. 771> ἐχθρᾶς ἐχίδνης ἰὸς ὣς ἐδαίνυτο.
<soph. trach. 772> ἐνταῦθα δὴ 'βόησε τὸν δυσδαίμονα
<soph. trach. 773> Λίχαν, τὸν οὐδὲν αἴτιον τοῦ σοῦ κακοῦ,
<soph. trach. 774> ποίαις ἐνέγκοι τόνδε μηχαναῖς πέπλον:
<soph. trach. 775> ὁ δ' οὐδὲν εἰδὼς δύσμορος τὸ σὸν μόνης
<soph. trach. 776> δώρημ' ἔλεξεν, ὥσπερ ἦν ἐσταλμένον.
<soph. trach. 777> κἀκεῖνος ὡς ἤκουσε καὶ διώδυνος
<soph. trach. 778> σπαραγμὸς αὐτοῦ πλευμόνων ἀνθήψατο,
<soph. trach. 779> μάρψας ποδός νιν, ἄρθρον ᾗ λυγίζεται,
<soph. trach. 780> ῥιπτεῖ πρὸς ἀμφίκλυστον ἐκ πόντου πέτραν:
<soph. trach. 781> κόμης δὲ λευκὸν μυελὸν ἐκραίνει, μέσου
<soph. trach. 782> κρατὸς διασπαρέντος αἵματός θ' ὁμοῦ.
<soph. trach. 783> ἅπας δ' ἀνηυφήμησεν οἰμωγῇ λεώς,
<soph. trach. 784> τοῦ μὲν νοσοῦντος, τοῦ δὲ διαπεπραγμένου:
<soph. trach. 785> κοὐδεὶς ἐτόλμα τἀνδρὸς ἀντίον μολεῖν.
<soph. trach. 786> ἐσπᾶτο γὰρ πέδονδε καὶ μετάρσιος,
<soph. trach. 787> βοῶν, ἰύζων: ἀμφὶ δ' ἐκτύπουν πέτραι,
<soph. trach. 788> Λοκρῶν τ' ὄρειοι πρῶνες Εὐβοίας τ' ἄκραι.
<soph. trach. 789> ἐπεὶ δ' ἀπεῖπε, πολλὰ μὲν τάλας χθονὶ
<soph. trach. 790> ῥίπτων ἑαυτόν, πολλὰ δ' οἰμωγῇ βοῶν,
<soph. trach. 791> τὸ δυσπάρευνον λέκτρον ἐνδατούμενος
<soph. trach. 792> σοῦ τῆς ταλαίνης, καὶ τὸν Οἰνέως γάμον
<soph. trach. 793> οἷον κατακτήσαιτο λυμαντὴν βίου,
<soph. trach. 794> τότ' ἐκ προσέδρου λιγνύος διάστροφον
<soph. trach. 795> ὀφθαλμὸν ἄρας εἶδέ μ' ἐν πολλῷ στρατῷ
<soph. trach. 796> δακρυρροοῦντα, καί με προσβλέψας καλεῖ:
<soph. trach. 797> ὦ παῖ, πρόσελθε, μὴ φύγῃς τοὐμὸν κακόν,
<soph. trach. 798> μηδ' εἴ σε χρὴ θανόντι συνθανεῖν ἐμοί:
<soph. trach. 799> ἀλλ' ἆρον ἔξω, καὶ μάλιστα μέν με θὲς
<soph. trach. 800> ἐνταῦθ' ὅπου με μή τις ὄψεται βροτῶν:
<soph. trach. 801> εἰ δ' οἶκτον ἴσχεις, ἀλλά μ' ἔκ γε τῆσδε γῆς
<soph. trach. 802> πόρθμευσον ὡς τάχιστα, μηδ' αὐτοῦ θάνω.
<soph. trach. 803> τοσαῦτ' ἐπισκήψαντος, ἐν μέσῳ σκάφει
<soph. trach. 804> θέντες σφε πρὸς γῆν τήνδ' ἐκέλσαμεν μόλις
<soph. trach. 805> βρυχώμενον σπασμοῖσι: καί νιν αὐτίκα
<soph. trach. 806> ἢ ζῶντ' ἐσόψεσθ' ἢ τεθνηκότ' ἀρτίως.
<soph. trach. 807> τοιαῦτα, μῆτερ, πατρὶ βουλεύσας' ἐμῷ
<soph. trach. 808> καὶ δρῶς' ἐλήφθης, ὧν σε ποίνιμος Δίκη
<soph. trach. 809> τίσαιτ' ̓Ερινύς τ'. εἰ θέμις δ', ἐπεύχομαι:
<soph. trach. 810> θέμις δ', ἐπεί μοι τὴν θέμιν σὺ προύβαλες,
<soph. trach. 811> πάντων ἄριστον ἄνδρα τῶν ἐπὶ χθονὶ
<soph. trach. 812> κτείνας', ὁποῖον ἄλλον οὐκ ὄψει ποτέ.
<soph. trach. 813> τί σῖγ' ἀφέρπεις; οὐ κάτοισθ' ὁθούνεκα
<soph. trach. 814> ξυνηγορεῖς σιγῶσα τῷ κατηγόρῳ;
<soph. trach. 815> ἐᾶτ' ἀφέρπειν: οὖρος ὀφθαλμῶν ἐμῶν
<soph. trach. 816> αὐτῇ γένοιτ' ἄπωθεν ἑρπούσῃ καλός.
<soph. trach. 817> ὄγκον γὰρ ἄλλως ὀνόματος τί δεῖ τρέφειν
<soph. trach. 818> μητρῷον, ἥτις μηδὲν ὡς τεκοῦσα δρᾷ;
<soph. trach. 819> ἀλλ' ἑρπέτω χαίρουσα: τὴν δὲ τέρψιν ἣν
<soph. trach. 820> τὠμῷ δίδωσι πατρί, τήνδ' αὐτὴ λάβοι.
<soph. trach. 821> ἴδ' οἷον, ὦ παῖδες, προσέμιξεν ἄφαρ
<soph. trach. 822> τοὔπος τὸ θεοπρόπον ἡμῖν
<soph. trach. 823> τᾶς παλαιφάτου προνοίας,
<soph. trach. 824> ὅ τ' ἔλακεν, ὁπότε τελεόμηνος ἐκφέροι
<soph. trach. 825> δωδέκατος ἄροτος, ἀναδοχὰν τελεῖν πόνων
<soph. trach. 826> τῷ Διὸς αὐτόπαιδι: καὶ τάδ' ὀρθῶς
<soph. trach. 827> ἔμπεδα κατουρίζει. πῶς γὰρ ἂν ὁ μὴ λεύσσων
<soph. trach. 830> ἔτι ποτ' ἔτ' ἐπίπονον πόνων ἔχοι θανὼν λατρείαν;
<soph. trach. 831> εἰ γάρ σφε Κενταύρου φονίᾳ νεφέλᾳ
<soph. trach. 832> χρίει δολοποιὸς ἀνάγκα
<soph. trach. 833> πλευρά, προστακέντος ἰοῦ,
<soph. trach. 834> ὃν τέκετο θάνατος, ἔτρεφε δ' αἰόλος δράκων,
<soph. trach. 835> πῶς ὅδ' ἂν ἀέλιον ἕτερον ἢ τανῦν ἴδοι,
<soph. trach. 836> δεινοτάτῳ μὲν ὕδρας προστετακὼς
<soph. trach. 837> φάσματι; μελαγχαίτα δ' ἄμμιγά νιν αἰκίζει
<soph. trach. 840> Νέσσου ὑποφόνια δολιόμυθα κέντρ' ἐπιζέσαντα.
<soph. trach. 841> ὧν ἅδ' ἁ τλάμων ἄοκνος μεγάλαν προορῶσα
<soph. trach. 842> δόμοισι βλάβαν νέων
<soph. trach. 843> ἀί̈σσουσαν γάμων τὰ μὲν αὐτὰ προσέβαλε, τὰ
<soph. trach. 844> δ' ἀπ' ἀλλόθρου
<soph. trach. 845> γνώμας μολόντ' ὀλεθρίαισι συναλλαγαῖς
<soph. trach. 846> ἦ που ὀλοὰ στένει,
<soph. trach. 847> ἦ που ἀδινῶν χλωρὰν
<soph. trach. 848> τέγγει δακρύων ἄχναν.
<soph. trach. 850> ἁ δ' ἐρχομένα μοῖρα προφαίνει δολίαν
<soph. trach. 851> καὶ μεγάλαν ἄταν.
<soph. trach. 852> ἔρρωγεν παγὰ δακρύων: κέχυται νόσος, ὦ πόποι,
<soph. trach. 853> οἷον ἀναρσίων
<soph. trach. 854> οὔπω ̔Ηρακλέους ἀγακλειτὸν ἐπέμολε πάθος οἰκτίσαι.
<soph. trach. 855> ἰὼ κελαινὰ λόγχα προμάχου δορός,
<soph. trach. 856> ἃ τότε θοὰν νύμφαν
<soph. trach. 857> ἄγαγες ἀπ' αἰπεινᾶς
<soph. trach. 858> τάνδ' Οἰχαλίας αἰχμᾷ:
<soph. trach. 860> ἁ δ' ἀμφίπολος Κύπρις ἄναυδος φανερὰ
<soph. trach. 861> τῶνδ' ἐφάνη πράκτωρ.
<soph. trach. 862> πότερον ἐγὼ μάταιος, ἢ κλύω τινὸς
<soph. trach. 863> οἴκτου δι' οἴκων ἀρτίως ὁρμωμένου; τί φημι;
<soph. trach. 864> ἠχεῖ τις οὐκ ἄσημον, ἀλλὰ δυστυχῆ
<soph. trach. 865> κωκυτὸν εἴσω, καί τι καινίζει στέγη.  ξύνες δὲ
<soph. trach. 866> τήνδ' ὡς κατηφὴς καὶ συνωφρυωμένη
<soph. trach. 870> χωρεῖ πρὸς ἡμᾶς γραῖα σημανοῦσά τι.
<soph. trach. 871> ὦ παῖδες, ὡς ἄρ' ἡμὶν οὐ σμικρῶν κακῶν
<soph. trach. 872> ἦρξεν τὸ δῶρον ̔Ηρακλεῖ τὸ πόμπιμον.
<soph. trach. 873> τί δ', ὦ γεραιά, καινοποιηθὲν λέγεις;
<soph. trach. 874> βέβηκε Δῃάνειρα τὴν πανυστάτην
<soph. trach. 875> ὁδῶν ἁπασῶν ἐξ ἀκινήτου ποδός.  οὐ δή ποθ' ὡς θανοῦσα;  πάντ' ἀκήκοας.  τέθνηκεν ἡ τάλαινα;  δεύτερον κλύεις.
<soph. trach. 876> τάλαιν' ὀλεθρία: τίνι τρόπῳ θανεῖν σφε φής;  σχετλιώτατά γε πρὸς πρᾶξιν.   εἰπὲ τῷ μόρῳ,
<soph. trach. 880> γύναι, ξυντρέχει.  αὑτὴν διηί̈στωσε.  τίς θυμὸς ἢ τίνες νόσοι
<soph. trach. 881> τάνδ' αἰχμᾷ βέλεος κακοῦ ξυνεῖλε; πως ἐμήσατο
<soph. trach. 885> πρὸς θανάτῳ θάνατον ἀνύσασα μόνα;
<soph. trach. 886> στονόεντος ἐν τομᾷ σιδάρου.
<soph. trach. 887> ἐπεῖδες, ὦ ματαία, τάνδε τὴν ὕβριν;
<soph. trach. 888> ἐπεῖδον, ὡς δὴ πλησία παραστάτις.
<soph. trach. 890> τίς ἦν; πῶς; φέρ' εἰπέ.
<soph. trach. 891> αὐτὴ πρὸς αὑτῆς χειροποιεῖται τάδε.  τί φωνεῖς;  σαφηνῆ.
<soph. trach. 892> ἔτεκεν ἔτεκε δὴ μεγάλαν
<soph. trach. 893> ἁ νέορτος ἅδε νύμφα
<soph. trach. 895> δόμοισι τοῖσδ' ἐρινύν.
<soph. trach. 896> ἄγαν γε: μᾶλλον δ', εἰ παροῦσα πλησία
<soph. trach. 897> ἔλευσσες οἷ' ἔδρασε, κάρτ' ἂν ᾤκτισας.
<soph. trach. 898> καὶ ταῦτ' ἔτλη τις χεὶρ γυναικεία κτίσαι;
<soph. trach. 899> δεινῶς γε: πεύσει δ', ὥστε μαρτυρεῖν ἐμοί.
<soph. trach. 900> ἐπεὶ γὰρ ἦλθε δωμάτων εἴσω μόνη
<soph. trach. 901> καὶ παῖδ' ἐν αὐλαῖς εἶδε κοῖλα δέμνια
<soph. trach. 902> στορνύνθ', ὅπως ἄψορρον ἀντῴη πατρί,
<soph. trach. 903> κρύψας' ἑαυτὴν ἔνθα μή τις εἰσίδοι,
<soph. trach. 904> βρυχᾶτο μὲν βωμοῖσι προσπίπτους' ὅτι
<soph. trach. 905> γένοιντ' ἔρημοι, 'κλαιε δ' ὀργάνων ὅτου
<soph. trach. 906> ψαύσειεν οἷς ἐχρῆτο δειλαία πάρος:
<soph. trach. 907> ἄλλῃ δὲ κἄλλῃ δωμάτων στρωφωμένη,
<soph. trach. 908> εἴ του φίλων βλέψειεν οἰκετῶν δέμας,
<soph. trach. 909> ἔκλαιεν ἡ δύστηνος εἰσορωμένη,
<soph. trach. 910> αὐτὴ τὸν αὑτῆς δαίμον' ἀνακαλουμένη
<soph. trach. 911> καὶ τὰς ἄπαιδας ἐς τὸ λοιπὸν οὐσίας.
<soph. trach. 912> ἐπεὶ δὲ τῶνδ' ἔληξεν, ἐξαίφνης σφ' ὁρῶ
<soph. trach. 913> τὸν ̔Ηράκλειον θάλαμον εἰσορμωμένην.
<soph. trach. 914> κἀγὼ λαθραῖον ὄμμ' ἐπεσκιασμένη
<soph. trach. 915> φρούρουν: ὁρῶ δὲ τὴν γυναῖκα δεμνίοις
<soph. trach. 916> τοῖς ̔Ηρακλείοις στρωτὰ βάλλουσαν φάρη.
<soph. trach. 917> ὅπως δ' ἐτέλεσε τοῦτ', ἐπενθοροῦς' ἄνω
<soph. trach. 918> καθέζετ' ἐν μέσοισιν εὐνατηρίοις,
<soph. trach. 919> καὶ δακρύων ῥήξασα θερμὰ νάματα
<soph. trach. 920> ἔλεξεν: ὦ λέχη τε καὶ νυμφεῖ' ἐμά,
<soph. trach. 921> τὸ λοιπὸν ἤδη χαίρεθ', ὡς ἔμ' οὔποτε
<soph. trach. 922> δέξεσθ' ἔτ' ἐν κοίταισι ταῖσδ' εὐνάτριαν.
<soph. trach. 923> τοσαῦτα φωνήσασα συντόνῳ χερὶ
<soph. trach. 924> λύει τὸν αὑτῆς πέπλον, ᾗ χρυσήλατος
<soph. trach. 925> προύκειτο μαστῶν περονίς, ἐκ δ' ἐλώπισεν
<soph. trach. 926> πλευρὰν ἅπασαν ὠλένην τ' εὐώνυμον.
<soph. trach. 927> κἀγὼ δρομαία βᾶς', ὅσονπερ ἔσθενον,
<soph. trach. 928> τῷ παιδὶ φράζω τῆς τεχνωμένης τάδε.
<soph. trach. 929> κἀν ᾧ τὸ κεῖσε δεῦρό τ' ἐξορμώμεθα,
<soph. trach. 930> ὁρῶμεν αὐτὴν ἀμφιπλῆγι φασγάνῳ
<soph. trach. 931> πλευρὰν ὑφ' ἧπαρ καὶ φρένας πεπληγμένην.
<soph. trach. 932> ἰδὼν δ' ὁ παῖς ᾤμωξεν: ἔγνω γὰρ τάλας
<soph. trach. 933> τοὔργον κατ' ὀργὴν ὡς ἐφάψειεν τόδε,
<soph. trach. 934> ὄψ' ἐκδιδαχθεὶς τῶν κατ' οἶκον οὕνεκα
<soph. trach. 935> ἄκουσα πρὸς τοῦ θηρὸς ἔρξειεν τάδε.
<soph. trach. 936> κἀνταῦθ' ὁ παῖς δύστηνος οὔτ' ὀδυρμάτων
<soph. trach. 937> ἐλείπετ' οὐδέν, ἀμφί νιν γοώμενος,
<soph. trach. 938> οὔτ' ἀμφιπίπτων στόμασιν, ἀλλὰ πλευρόθεν
<soph. trach. 939> πλευρὰν παρεὶς ἔκειτο πόλλ' ἀναστένων,
<soph. trach. 940> ὥς νιν ματαίως αἰτίᾳ βάλοι κακῇ,
<soph. trach. 941> κλαίων ὁθούνεκ' ἐκ δυοῖν ἔσοιθ' ἅμα,
<soph. trach. 942> πατρός τ' ἐκείνης τ', ὠρφανισμένος βίον.
<soph. trach. 943> τοιαῦτα τἀνθάδ' ἐστίν: ὥστ' εἴ τις δύο
<soph. trach. 944> ἢ καί τι πλείους ἡμέρας λογίζεται,
<soph. trach. 945> μάταιός ἐστιν: οὐ γὰρ ἔσθ' ἥ γ' αὔριον,
<soph. trach. 946> πρὶν εὖ πάθῃ τις τὴν παροῦσαν ἡμέραν.
<soph. trach. 947> πότερα πρότερον ἐπιστένω,
<soph. trach. 948> πότερα μέλεα περαιτέρω,
<soph. trach. 949> δύσκριτ' ἔμοιγε δυστάνῳ.
<soph. trach. 950> τάδε μὲν ἔχομεν ὁρᾶν δόμοις,
<soph. trach. 951> τάδε δὲ μένομεν ἐπ' ἐλπίσιν:
<soph. trach. 952> κοινὰ δ' ἔχειν τε καὶ μέλλειν.
<soph. trach. 953> εἴθ' ἀνεμόεσσά τις
<soph. trach. 955> γένοιτ' ἔπουρος ἑστιῶτις αὔρα,
<soph. trach. 956> ἥτις μ' ἀποικίσειεν ἐκ τόπων, ὅπως
<soph. trach. 957> τὸν Δῖον ἄλκιμον γόνον
<soph. trach. 960> μὴ ταρβαλέα θάνοιμι
<soph. trach. 961> μοῦνον εἰσιδοῦς' ἄφαρ:
<soph. trach. 962> ἐπεὶ ἐν δυσαπαλλάκτοις ὀδύναις
<soph. trach. 963> χωρεῖν πρὸ δόμων λέγουσιν
<soph. trach. 964> ἄσπετόν τι θαῦμα.
<soph. trach. 965> ἀγχοῦ δ' ἄρα κοὐ μακρὰν
<soph. trach. 966> προύκλαιον, ὀξύφωνος ὡς ἀηδών.
<soph. trach. 967> ξένων γὰρ ἐξόμιλος ἥδε τις βάσις.
<soph. trach. 968> πᾷ δ' αὖ φορεῖ νιν; ὡς φίλου
<soph. trach. 969> προκηδομένα βαρεῖαν
<soph. trach. 970> ἄψοφον φέρει βάσιν.
<soph. trach. 971> αἰαῖ, ὅδ' ἀναύδατος φέρεται.
<soph. trach. 970> τί χρὴ θανόντα νιν ἢ καθ'
<soph. trach. 971> ὕπνον ὄντα κρῖναι;
<soph. trach. 972> οἴμοι ἐγὼ σοῦ,
<soph. trach. 973> πάτερ, οἴμοι ἐγὼ σοῦ μέλεος.
<soph. trach. 974> τί πάθω; τί δὲ μήσομαι; οἴμοι.
<soph. trach. 975> σίγα, τέκνον, μὴ κινήσῃς
<soph. trach. 975> ἀγρίαν ὀδύνην πατρὸς ὠμόφρονος:
<soph. trach. 976> ζῇ γὰρ προπετής: ἀλλ' ἴσχε δακὼν στόμα σόν.  πῶς φής, γέρον; ἦ ζῇ;
<soph. trach. 977> οὐ μὴ 'ξεγερεῖς τὸν ὕπνῳ κάτοχον
<soph. trach. 978> κἀκκινήσεις κἀναστήσεις
<soph. trach. 980> φοιτάδα δεινὴν νόσον, ὦ τέκνον.  ἀλλ' ἐπί μοι μελέῳ
<soph. trach. 981> βάρος ἄπλετον: ἐμμέμονεν φρήν.
<soph. trach. 982> ὦ Ζεῦ,
<soph. trach. 983> ποῖ γᾶς ἥκω; παρὰ τοῖσι βροτῶν
<soph. trach. 985> κεῖμαι πεπονημένος ἀλλήκτοις
<soph. trach. 986> ὀδύναις; οἴμοι μοι ἐγὼ τλάμων:
<soph. trach. 987> ἡ δ' αὖ μιαρὰ βρύκει. φεῦ.
<soph. trach. 988> ἆρ' ἐξῄδη ς' ὅσον ἦν κέρδος
<soph. trach. 989> σιγῇ κεύθειν καὶ μὴ σκεδάσαι
<soph. trach. 990> τῷδ' ἀπὸ κρατὸς βλεφάρων θ' ὕπνον;  οὐ γὰρ ἔχω πῶς ἂν
<soph. trach. 991> στέρξαιμι κακὸν τόδε λεύσσων.
<soph. trach. 992> ὦ Κηναία κρηπὶς βωμῶν,
<soph. trach. 993> ἱερῶν οἵαν οἵων ἐπί μοι
<soph. trach. 995> μελέῳ χάριν ἠνύσω: ὦ Ζεῦ.
<soph. trach. 996> οἵαν μ' ἄρ' ἔθου λώβαν, οἵαν:
<soph. trach. 997> ἣν μή ποτ' ἐγὼ προσιδεῖν ὁ τάλας
<soph. trach. 998> ὤφελον ὄσσοις, τόδ' ἀκήλητον
<soph. trach. 999> μανίας ἄνθος καταδερχθῆναι.
<soph. trach. 1000> τίς γὰρ ἀοιδός, τίς ὁ χειροτέχνης
<soph. trach. 1001> ἰατορίας, ὃς τήνδ' ἄτην
<soph. trach. 1002> χωρὶς Ζηνὸς κατακηλήσει;
<soph. trach. 1003> θαῦμ' ἂν πόρρωθεν ἰδοίμην.
<soph. trach. 1004> ἒ ἔ,
<soph. trach. 1005> ἐᾶτέ μ', ἐᾶτέ με δύσμορον ὕστατον,
<soph. trach. 1006> ἐᾶθ' ὕστατον εὐνᾶσθαι.
<soph. trach. 1007> πᾷ πᾷ μου ψαύεις; ποῖ κλίνεις;
<soph. trach. 1008> ἀπολεῖς μ', ἀπολεῖς.
<soph. trach. 1009> ἀνατέτροφας ὅ τι καὶ μύσῃ.
<soph. trach. 1010> ἧπταί μου, τοτοτοῖ, ἥδ' αὖθ' ἕρπει. πόθεν ἔστ', ὦ
<soph. trach. 1011> πάντων ̔Ελλάνων ἀδικώτατοι ἀνέρες, οὓς δὴ
<soph. trach. 1012> πολλὰ μὲν ἐν πόντῳ κατά τε δρία πάντα καθαίρων
<soph. trach. 1013> ὠλεκόμαν ὁ τάλας, καὶ νῦν ἐπὶ τῷδε νοσοῦντι
<soph. trach. 1014> οὐ πῦρ, οὐκ ἔγχος τις ὀνήσιμον οὐκ ἐπιτρέψει;
<soph. trach. 1015> ἒ ἔ,
<soph. trach. 1015> οὐδ' ἀπαράξαι κρᾶτα βίᾳ θέλει
<soph. trach. 1016> μολὼν τοῦ στυγεροῦ; φεῦ φεῦ.
<soph. trach. 1017> ὦ παῖ τοῦδ' ἀνδρός, τοὔργον τόδε μεῖζον ἀνήκει
<soph. trach. 1018> ἢ κατ' ἐμὰν ῥώμαν: σὺ δὲ σύλλαβε. σοὶ γὰρ ἑτοίμα
<soph. trach. 1019> ἐς πλέον ἢ δι' ἐμοῦ σῴζειν.
<soph. trach. 1020> ψαύω μὲν ἔγωγε,
<soph. trach. 1021> λαθίπονον δ' ὀδυνᾶν οὔτ' ἔνδοθεν οὔτε θύραθεν
<soph. trach. 1022> ἔστι μοι ἐξανύσαι βίοτον: τοιαῦτα νέμει Ζεύς.
<soph. trach. 1023> ὦ παῖ, ποῦ ποτ' εἶ; τᾷδέ με τᾷδέ με
<soph. trach. 1025> πρόσλαβε κουφίσας. ἒ ἔ, ἰὼ δαῖμον.
<soph. trach. 1026> θρῴσκει δ' αὖ, θρῴσκει δειλαία
<soph. trach. 1027> διολοῦς' ἡμᾶς
<soph. trach. 1030> ἀποτίβατος ἀγρία νόσος.
<soph. trach. 1031> ὦ Παλλὰς Παλλάς, τόδε μ' αὖ λωβᾶται. ἰὼ παῖ,
<soph. trach. 1032> τὸν φύτορ' οἰκτίρας, ἀνεπίφθονον εἴρυσον ἔγχος,
<soph. trach. 1035> παῖσον ἐμᾶς ὑπὸ κλῇδος: ἀκοῦ δ' ἄχος, ᾧ μ' ἐχόλωσεν
<soph. trach. 1036> σὰ μάτηρ ἄθεος, τὰν ὧδ' ἐπίδοιμι πεσοῦσαν
<soph. trach. 1040> αὔτως, ὧδ' αὔτως ὥς μ' ὤλεσεν. ὦ γλυκὺς ̔́Αιδας,
<soph. trach. 1041> ὦ Διὸς αὐθαίμων, εὔνασον εὔνασον μ'
<soph. trach. 1042> ὠκυπέτᾳ μόρῳ τὸν μέλεον φθίσας.
<soph. trach. 1043> κλύους' ἔφριξα τάσδε συμφοράς, φίλαι,
<soph. trach. 1045> ἄνακτος, οἵαις οἷος ὢν ἐλαύνεται.
<soph. trach. 1046> ὦ πολλὰ δὴ καὶ θερμὰ κοὐ λόγῳ κακὰ
<soph. trach. 1047> καὶ χερσὶ καὶ νώτοισι μοχθήσας ἐγώ:
<soph. trach. 1048> κοὔπω τοιοῦτον οὔτ' ἄκοιτις ἡ Διὸς
<soph. trach. 1049> προύθηκεν οὔθ' ὁ στυγνὸς Εὐρυσθεὺς ἐμοί,
<soph. trach. 1050> οἷον τόδ' ἡ δολῶπις Οἰνέως κόρη
<soph. trach. 1051> καθῆψεν ὤμοις τοῖς ἐμοῖς ̓Ερινύων
<soph. trach. 1052> ὑφαντὸν ἀμφίβληστρον, ᾧ διόλλυμαι.
<soph. trach. 1053> πλευραῖσι γὰρ προσμαχθὲν ἐκ μὲν ἐσχάτας
<soph. trach. 1054> βέβρωκε σάρκας, πλεύμονός τ' ἀρτηρίας
<soph. trach. 1055> ῥοφεῖ ξυνοικοῦν, ἐκ δὲ χλωρὸν αἷμά μου
<soph. trach. 1056> πέπωκεν ἤδη, καὶ διέφθαρμαι δέμας
<soph. trach. 1057> τὸ πᾶν, ἀφράστῳ τῇδε χειρωθεὶς πέδῃ.
<soph. trach. 1058> κοὐ ταῦτα λόγχη πεδιάς, οὔθ' ὁ γηγενὴς
<soph. trach. 1059> στρατὸς Γιγάντων οὔτε θήρειος βία,
<soph. trach. 1060> οὔθ' ̔Ελλὰς οὔτ' ἄγλωσσος οὔθ' ὅσην ἐγὼ
<soph. trach. 1061> γαῖαν καθαίρων ἱκόμην, ἔδρασέ πω:
<soph. trach. 1062> γυνὴ δέ, θῆλυς φῦσα κοὐκ ἀνδρὸς φύσιν,
<soph. trach. 1063> μόνη με δὴ καθεῖλε φασγάνου δίχα.
<soph. trach. 1064> ὦ παῖ, γενοῦ μοι παῖς ἐτήτυμος γεγώς,
<soph. trach. 1065> καὶ μὴ τὸ μητρὸς ὄνομα πρεσβεύσῃς πλέον.
<soph. trach. 1066> δός μοι χεροῖν σαῖν αὐτὸς ἐξ οἴκου λαβὼν
<soph. trach. 1067> ἐς χεῖρα τὴν τεκοῦσαν, ὡς εἰδῶ σάφα
<soph. trach. 1068> εἰ τοὐμὸν ἀλγεῖς μᾶλλον ἢ κείνης ὁρῶν
<soph. trach. 1069> λωβητὸν εἶδος ἐν δίκῃ κακούμενον.
<soph. trach. 1070> ἴθ', ὦ τέκνον, τόλμησον: οἴκτιρόν τέ με
<soph. trach. 1071> πολλοῖσιν οἰκτρόν, ὅστις ὥστε παρθένος
<soph. trach. 1072> βέβρυχα κλαίων, καὶ τόδ' οὐδ' ἂν εἷς ποτε
<soph. trach. 1073> τόνδ' ἄνδρα φαίη πρόσθ' ἰδεῖν δεδρακότα,
<soph. trach. 1074> ἀλλ' ἀστένακτος αἰὲν εἱπόμην κακοῖς.
<soph. trach. 1075> νῦν δ' ἐκ τοιούτου θῆλυς ηὕρημαι τάλας.
<soph. trach. 1076> καὶ νῦν προσελθὼν στῆθι πλησίον πατρός,
<soph. trach. 1077> σκέψαι θ' ὁποίας ταῦτα συμφορᾶς ὕπο
<soph. trach. 1078> πέπονθα: δείξω γὰρ τάδ' ἐκ καλυμμάτων.
<soph. trach. 1079> ἰδού, θεᾶσθε πάντες ἄθλιον δέμας,
<soph. trach. 1080> ὁρᾶτε τὸν δύστηνον, ὡς οἰκτρῶς ἔχω.
<soph. trach. 1081> αἰαῖ, ἆ τάλας,
<soph. trach. 1082> ἔθαλψεν ἄτης σπασμὸς ἀρτίως ὅδ' αὖ,
<soph. trach. 1083> διῇξε πλευρῶν, οὐδ' ἀγύμναστόν μ' ἐᾶν
<soph. trach. 1084> ἔοικεν ἡ τάλαινα διάβορος νόσος.
<soph. trach. 1085> ὦναξ ̓Αίδη, δέξαι μ',
<soph. trach. 1086> ὦ Διὸς ἀκτίς, παῖσον,
<soph. trach. 1087> ἔνσεισον, ὦναξ, ἐγκατάσκηψον βέλος,
<soph. trach. 1088> πάτερ, κεραυνοῦ: δαίνυται γὰρ αὖ πάλιν,
<soph. trach. 1089> ἤνθηκεν, ἐξωρμήκεν. ὦ χέρες χέρες,
<soph. trach. 1090> ὦ νῶτα καὶ στέρν', ὦ φίλοι βραχίονες,
<soph. trach. 1091> ὑμεῖς δὲ κεῖνοι δὴ καθέσταθ', οἵ ποτε
<soph. trach. 1092> Νεμέας ἔνοικον, βουκόλων ἀλάστορα
<soph. trach. 1093> λέοντ', ἄπλατον θρέμμα κἀπροσήγορον,
<soph. trach. 1094> βίᾳ κατειργάσασθε, Λερναίαν θ' ὕδραν,
<soph. trach. 1095> διφυῆ τ' ἄμικτον ἱπποβάμονα στρατὸν
<soph. trach. 1096> θηρῶν, ὑβριστὴν ἄνομον, ὑπέροχον βίαν,
<soph. trach. 1097> ̓Ερυμάνθιόν τε θῆρα, τόν θ' ὑπὸ χθονὸς
<soph. trach. 1098> ̔́Αιδου τρίκρανον σκύλακ', ἀπρόσμαχον τέρας,
<soph. trach. 1099> δεινῆς ̓Εχίδνης θρέμμα, τόν τε χρυσέων
<soph. trach. 1100> δράκοντα μήλων φύλακ' ἐπ' ἐσχάτοις τόποις.
<soph. trach. 1101> ἄλλων τε μόχθων μυρίων ἐγευσάμην,
<soph. trach. 1102> κοὐδεὶς τροπαῖ' ἔστησε τῶν ἐμῶν χερῶν.
<soph. trach. 1103> νῦν δ' ὧδ' ἄναρθρος καὶ κατερρακωμένος
<soph. trach. 1104> τυφλῆς ὑπ' ἄτης ἐκπεπόρθημαι τάλας,
<soph. trach. 1105> ὁ τῆς ἀρίστης μητρὸς ὠνομασμένος,
<soph. trach. 1106> ὁ τοῦ κατ' ἄστρα Ζηνὸς αὐδηθεὶς γόνος.
<soph. trach. 1107> ἀλλ' εὖ γέ τοι τόδ' ἴστε, κἂν τὸ μηδὲν ὦ
<soph. trach. 1108> κἂν μηδὲν ἕρπω, τήν γε δράσασαν τάδε
<soph. trach. 1109> χειρώσομαι κἀκ τῶνδε: προσμόλοι μόνον,
<soph. trach. 1110> ἵν' ἐκδιδαχθῇ πᾶσιν ἀγγέλλειν ὅτι
<soph. trach. 1111> καὶ ζῶν κακούς γε καὶ θανὼν ἐτισάμην.
<soph. trach. 1112> ὦ τλῆμον ̔Ελλάς, πένθος οἷον εἰσορῶ
<soph. trach. 1113> ἕξουσαν, ἀνδρὸς τοῦδέ γ' εἰ σφαλήσεται.
<soph. trach. 1114> ἐπεὶ παρέσχες ἀντιφωνῆσαι, πάτερ,
<soph. trach. 1115> σιγὴν παρασχὼν κλῦθί μου, νοσῶν ὅμως:
<soph. trach. 1116> αἰτήσομαι γάρ ς' ὧν δίκαια τυγχάνειν.
<soph. trach. 1117> δός μοι σεαυτόν, μὴ τοσοῦτον ὡς δάκνει
<soph. trach. 1118> θυμῷ δύσοργος: οὐ γὰρ ἂν γνοίης ἐν οἷς
<soph. trach. 1119> χαίρειν προθυμεῖ κἀν ὅτοις ἀλγεῖς μάτην.
<soph. trach. 1120> εἰπὼν ὃ χρῄζεις λῆξον: ὡς ἐγὼ νοσῶν
<soph. trach. 1121> οὐδὲν ξυνίημ' ὧν σὺ ποικίλλεις πάλαι.
<soph. trach. 1122> τῆς μητρὸς ἥκω τῆς ἐμῆς φράσων ἐν οἷς
<soph. trach. 1123> νῦν ἐστιν ὥς θ' ἥμαρτεν οὐχ ἑκουσία.
<soph. trach. 1124> ὦ παγκάκιστε, καὶ παρεμνήσω γὰρ αὖ
<soph. trach. 1125> τῆς πατροφόντου μητρός, ὡς κλύειν ἐμέ;
<soph. trach. 1126> ἔχει γὰρ οὕτως ὥστε μὴ σιγᾶν πρέπειν.
<soph. trach. 1127> οὐ δῆτα τοῖς γε πρόσθεν ἡμαρτημένοις.
<soph. trach. 1128> ἀλλ' οὐδὲ μὲν δὴ τοῖς γ' ἐφ' ἡμέραν ἐρεῖς.
<soph. trach. 1129> λέγ', εὐλαβοῦ δὲ μὴ φανῇς κακὸς γεγώς.
<soph. trach. 1130> λέγω: τέθνηκεν ἀρτίως νεοσφαγής.
<soph. trach. 1131> πρὸς τοῦ; τέρας τοι διὰ κακῶν ἐθέσπισας.
<soph. trach. 1132> αὐτὴ πρὸς αὑτῆς, οὐδενὸς πρὸς ἐκτόπου.
<soph. trach. 1133> οἴμοι: πρὶν ὡς χρῆν σφ' ἐξ ἐμῆς θανεῖν χερός;
<soph. trach. 1134> κἂν σοῦ στραφείη θυμός, εἰ τὸ πᾶν μάθοις.
<soph. trach. 1135> δεινοῦ λόγου κατῆρξας: εἰπὲ δ' ᾗ νοεῖς.
<soph. trach. 1136> ἅπαν τὸ χρῆμ', ἥμαρτε χρηστὰ μωμένη.
<soph. trach. 1137> χρήστ', ὦ κάκιστε, πατέρα σὸν κτείνασα δρᾷ;
<soph. trach. 1138> στέργημα γὰρ δοκοῦσα προσβαλεῖν σέθεν
<soph. trach. 1139> ἀπήμπλαχ', ὡς προσεῖδε τοὺς ἔνδον γάμους.
<soph. trach. 1140> καὶ τίς τοσοῦτος φαρμακεὺς Τραχινίων;
<soph. trach. 1141> Νέσσος πάλαι Κένταυρος ἐξέπεισέ νιν
<soph. trach. 1142> τοιῷδε φίλτρῳ τὸν σὸν ἐκμῆναι πόθον.
<soph. trach. 1143> ἰοὺ ἰοὺ δύστηνος, οἴχομαι τάλας:
<soph. trach. 1144> ὄλωλ' ὄλωλα, φέγγος οὐκέτ' ἔστι μοι.
<soph. trach. 1145> οἴμοι, φρονῶ δὴ ξυμφορᾶς ἵν' ἕσταμεν.
<soph. trach. 1146> ἴθ', ὦ τέκνον, πατὴρ γὰρ οὐκέτ' ἔστι σοι:
<soph. trach. 1147> κάλει τὸ πᾶν μοι σπέρμα σῶν ὁμαιμόνων,
<soph. trach. 1148> κάλει δὲ τὴν τάλαιναν ̓Αλκμήνην, Διὸς
<soph. trach. 1149> μάτην ἄκοιτιν, ὡς τελευταίαν ἐμοῦ
<soph. trach. 1150> φήμην πύθησθε θεσφάτων ὅς' οἶδ' ἐγώ.
<soph. trach. 1151> ἀλλ' οὔτε μήτηρ ἐνθάδ', ἀλλ' ἐπακτίᾳ
<soph. trach. 1152> Τίρυνθι συμβέβηκεν ὥστ' ἔχειν ἕδραν.
<soph. trach. 1153> παίδων δὲ τοὺς μὲν ξυλλαβοῦς' αὐτὴ τρέφει,
<soph. trach. 1154> τοὺς δ' ἂν τὸ Θήβης ἄστυ ναίοντας μάθοις:
<soph. trach. 1155> ἡμεῖς δ' ὅσοι πάρεσμεν, εἴ τι χρή, πάτερ,
<soph. trach. 1156> πράσσειν, κλύοντες ἐξυπηρετήσομεν.
<soph. trach. 1157> σὺ δ' οὖν ἄκουε τοὔργον: ἐξήκεις δ' ἵνα
<soph. trach. 1158> φανεῖς ὁποῖος ὢν ἀνὴρ ἐμὸς καλεῖ.
<soph. trach. 1159> ἐμοὶ γὰρ ἦν πρόφαντον ἐκ πατρὸς πάλαι,
<soph. trach. 1160> τῶν ἐμπνεόντων μηδενὸς θανεῖν ὕπο,
<soph. trach. 1161> ἀλλ' ὅστις ̔́Αιδου φθίμενος οἰκήτωρ πέλοι.
<soph. trach. 1162> ὅδ' οὖν ὁ θὴρ Κένταυρος, ὡς τὸ θεῖον ἦν
<soph. trach. 1163> πρόφαντον, οὕτω ζῶντά μ' ἔκτεινεν θανών.
<soph. trach. 1164> φανῶ δ' ἐγὼ τούτοισι συμβαίνοντ' ἴσα
<soph. trach. 1165> μαντεῖα καινά, τοῖς πάλαι ξυνήγορα,
<soph. trach. 1166> ἃ τῶν ὀρείων καὶ χαμαικοιτῶν ἐγὼ
<soph. trach. 1167> Σελλῶν ἐσελθὼν ἄλσος εἰσεγραψάμην
<soph. trach. 1168> πρὸς τῆς πατρῴας καὶ πολυγλώσσου δρυός,
<soph. trach. 1169> ἥ μοι χρόνῳ τῷ ζῶντι καὶ παρόντι νῦν
<soph. trach. 1170> ἔφασκε μόχθων τῶν ἐφεστώτων ἐμοὶ
<soph. trach. 1171> λύσιν τελεῖσθαι: κἀδόκουν πράξειν καλῶς.
<soph. trach. 1172> τὸ δ' ἦν ἄρ' οὐδὲν ἄλλο πλὴν θανεῖν ἐμέ.
<soph. trach. 1173> τοῖς γὰρ θανοῦσι μόχθος οὐ προσγίγνεται.
<soph. trach. 1174> ταῦτ' οὖν ἐπειδὴ λαμπρὰ συμβαίνει, τέκνον,
<soph. trach. 1175> δεῖ ς' αὖ γενέσθαι τῷδε τἀνδρὶ σύμμαχον
<soph. trach. 1176> καὶ μὴ 'πιμεῖναι τοὐμὸν ὀξῦναι στόμα,
<soph. trach. 1177> ἀλλ' αὐτὸν εἰκαθόντα συμπράσσειν, νόμον
<soph. trach. 1178> κάλλιστον ἐξευρόντα, πειθαρχεῖν πατρί.
<soph. trach. 1179> ἀλλ', ὦ πάτερ, ταρβῶ μὲν εἰς λόγου στάσιν
<soph. trach. 1180> τοιάνδ' ἐπελθών, πείσομαι δ' ἅ σοι δοκεῖ.
<soph. trach. 1181> ἔμβαλλε χεῖρα δεξιὰν πρώτιστά μοι:
<soph. trach. 1182> ὡς πρὸς τί πίστιν τήνδ' ἄγαν ἐπιστρέφεις;
<soph. trach. 1183> οὐ θᾶσσον οἴσεις μηδ' ἀπιστήσεις ἐμοί;
<soph. trach. 1184> ἰδοὺ προτείνω, κοὐδὲν ἀντειρήσεται.
<soph. trach. 1185> ὄμνυ Διός νυν τοῦ με φύσαντος κάρα,
<soph. trach. 1186> ἦ μὴν τί δράσειν; καὶ τόδ' ἐξειρήσεται;
<soph. trach. 1187> ἦ μὴν ἐμοὶ τὸ λεχθὲν ἔργον ἐκτελεῖν.
<soph. trach. 1188> ὄμνυμ' ἔγωγε, Ζῆν' ἔχων ἐπώμοτον.
<soph. trach. 1189> εἰ δ' ἐκτὸς ἔλθοις, πημονὰς εὔχου λαβεῖν.
<soph. trach. 1190> οὐ μὴ λάβω: δράσω γάρ: εὔχομαι δ' ὅμως:
<soph. trach. 1191> οἶσθ' οὖν τὸν Οἴτης Ζηνὸς ὕψιστον πάγον;
<soph. trach. 1192> οἶδ', ὡς θυτήρ γε πολλὰ δὴ σταθεὶς ἄνω.
<soph. trach. 1193> ἐνταῦθά νυν χρὴ τοὐμὸν ἐξάραντά σε
<soph. trach. 1194> σῶμ' αὐτόχειρα καὶ ξὺν οἷς χρῄζεις φίλων.
<soph. trach. 1195> πολλὴν μὲν ὕλην τῆς βαθυρρίζου δρυὸς
<soph. trach. 1196> κείραντα, πολλὸν δ' ἄρσεν' ἐκτεμόνθ' ὁμοῦ
<soph. trach. 1197> ἄγριον ἔλαιον, σῶμα τοὐμὸν ἐμβαλεῖν,
<soph. trach. 1198> καὶ πευκίνης λαβόντα λαμπάδος σέλας
<soph. trach. 1199> πρῆσαι. γόου δὲ μηδὲν εἰσίτω δάκρυ,
<soph. trach. 1200> ἀλλ' ἀστένακτος κἀδάκρυτος, εἴπερ εἶ
<soph. trach. 1201> τοῦδ' ἀνδρός, ἔρξον: εἰ δὲ μή, μενῶ ς' ἐγὼ
<soph. trach. 1202> καὶ νέρθεν ὢν ἀραῖος εἰσαεὶ βαρύς.
<soph. trach. 1203> οἴμοι, πάτερ, τί δ' εἶπας; οἷά μ' εἴργασαι.
<soph. trach. 1204> ὁποῖα δραστέ' ἐστίν: εἰ δὲ μή, πατρὸς
<soph. trach. 1205> ἄλλου γενοῦ του μηδ' ἐμὸς κληθῇς ἔτι.
<soph. trach. 1206> οἴμοι μάλ' αὖθις, οἷά μ' ἐκκαλεῖ, πάτερ,
<soph. trach. 1207> φονέα γενέσθαι καὶ παλαμναῖον σέθεν.
<soph. trach. 1208> οὐ δῆτ' ἔγωγ', ἀλλ' ὧν ἔχω παιώνιον
<soph. trach. 1209> καὶ μοῦνον ἰατῆρα τῶν ἐμῶν κακῶν.
<soph. trach. 1210> καὶ πῶς ὑπαίθων σῶμ' ἂν ἰῴμην τὸ σόν;
<soph. trach. 1211> ἀλλ' εἰ φοβεῖ πρὸς τοῦτο, τἄλλα γ' ἔργασαι.
<soph. trach. 1212> φορᾶς γέ τοι φθόνησις οὐ γενήσεται.
<soph. trach. 1213> ἦ καὶ πυρᾶς πλήρωμα τῆς εἰρημένης;
<soph. trach. 1214> ὅσον γ' ἂν αὐτὸς μὴ ποτιψαύων χεροῖν:
<soph. trach. 1215> τὰ δ' ἄλλα πράξω κοὐ καμεῖ τοὐμὸν μέρος.
<soph. trach. 1216> ἀλλ' ἀρκέσει καὶ ταῦτα: πρόσνειμαι δέ μοι
<soph. trach. 1217> χάριν βραχεῖαν πρὸς μακροῖς ἄλλοις διδούς.
<soph. trach. 1218> εἰ καὶ μακρὰ κάρτ' ἐστίν, ἐργασθήσεται.
<soph. trach. 1219> τὴν Εὐρυτείαν οἶσθα δῆτα παρθένον;
<soph. trach. 1220> ̓Ιόλην ἔλεξας, ὥς γ' ἐπεικάζειν ἐμέ.
<soph. trach. 1221> ἔγνως. τοσοῦτον δή ς' ἐπισκήπτω, τέκνον:
<soph. trach. 1222> ταύτην ἐμοῦ θανόντος, εἴπερ εὐσεβεῖν
<soph. trach. 1223> βούλει, πατρῴων ὁρκίων μεμνημένος,
<soph. trach. 1224> προσθοῦ δάμαρτα, μηδ' ἀπιστήσῃς πατρί:
<soph. trach. 1225> μηδ' ἄλλος ἀνδρῶν τοῖς ἐμοῖς πλευροῖς ὁμοῦ
<soph. trach. 1226> κλιθεῖσαν αὐτὴν ἀντὶ σοῦ λάβῃ ποτέ,
<soph. trach. 1227> ἀλλ' αὐτός, ὦ παῖ, τοῦτο κήδευσον λέχος.
<soph. trach. 1228> πείθου: τὸ γάρ τοι μεγάλα πιστεύσαντ' ἐμοὶ
<soph. trach. 1229> σμικροῖς ἀπιστεῖν τὴν πάρος συγχεῖ χάριν.
<soph. trach. 1230> οἴμοι: τὸ μὲν νοσοῦντι θυμοῦσθαι κακόν,
<soph. trach. 1231> τὸ δ' ὧδ' ὁρᾶν φρονοῦντα τίς ποτ' ἂν φέροι;
<soph. trach. 1232> ὡς ἐργασείων οὐδὲν ὧν λέγω θροεῖς.
<soph. trach. 1233> τίς γάρ ποθ', ἥ μοι μητρὶ μὲν θανεῖν μόνη
<soph. trach. 1234> μεταίτιος σοί τ' αὖθις ὡς ἔχεις ἔχειν,
<soph. trach. 1235> τίς ταῦτ' ἄν, ὅστις μὴ 'ξ ἀλαστόρων νοσοῖ,
<soph. trach. 1236> ἕλοιτο; κρεῖσσον κἀμέ γ', ὦ πάτερ, θανεῖν
<soph. trach. 1237> ἢ τοῖσιν ἐχθίστοισι συνναίειν ὁμοῦ.
<soph. trach. 1238> ἁνὴρ ὅδ', ὡς ἔοικεν, οὐ νεμεῖν ἐμοὶ
<soph. trach. 1239> φθίνοντι μοῖραν: ἀλλά τοι θεῶν ἀρὰ
<soph. trach. 1240> μενεῖ ς' ἀπιστήσαντα τοῖς ἐμοῖς λόγοις.
<soph. trach. 1241> ὤμοι, τάχ', ὡς ἔοικας, ὡς νοσεῖς φράσεις.
<soph. trach. 1242> σὺ γάρ μ' ἀπ' εὐνασθέντος ἐκκινεῖς κακοῦ.
<soph. trach. 1243> δείλαιος, ὡς ἐς πολλὰ τἀπορεῖν ἔχω.
<soph. trach. 1244> οὐ γὰρ δικαιοῖς τοῦ φυτεύσαντος κλύειν.
<soph. trach. 1245> ἀλλ' ἐκδιδαχθῶ δῆτα δυσσεβεῖν, πάτερ;
<soph. trach. 1246> οὐ δυσσέβεια, τοὐμὸν εἰ τέρψεις κέαρ.
<soph. trach. 1247> πράσσειν ἄνωγας οὖν με πανδίκως τάδε;
<soph. trach. 1248> ἔγωγε: τούτων μάρτυρας καλῶ θεούς.
<soph. trach. 1249> τοιγὰρ ποήσω κοὐκ ἀπώσομαι, τὸ σὸν
<soph. trach. 1250> θεοῖσι δεικνὺς ἔργον: οὐ γὰρ ἄν ποτε
<soph. trach. 1251> κακὸς φανείην σοί γε πιστεύσας, πάτερ.
<soph. trach. 1252> καλῶς τελευτᾷς, κἀπὶ τοῖσδε τὴν χάριν
<soph. trach. 1253> ταχεῖαν, ὦ παῖ, πρόσθες, ὡς πρὶν ἐμπεσεῖν
<soph. trach. 1254> σπαραγμὸν ἤ τιν' οἶστρον, ἐς πυράν με θῇς.
<soph. trach. 1255> ἄγ' ἐγκονεῖτ', αἴρεσθε: παῦλά τοι κακῶν
<soph. trach. 1256> αὕτη, τελευτὴ τοῦδε τἀνδρὸς ὑστάτη.
<soph. trach. 1257> ἀλλ' οὐδὲν εἴργει σοὶ τελειοῦσθαι τάδε,
<soph. trach. 1258> ἐπεὶ κελεύεις κἀξαναγκάζεις, πάτερ.
<soph. trach. 1259> ἄγε νυν, πρὶν τήνδ' ἀνακινῆσαι
<soph. trach. 1260> νόσον, ὦ ψυχὴ σκληρά, χάλυβος
<soph. trach. 1261> λιθοκόλλητον στόμιον παρέχους',
<soph. trach. 1262> ἀνάπαυε βοήν, ὡς ἐπίχαρτον
<soph. trach. 1263> τελέους' ἀεκούσιον ἔργον.
<soph. trach. 1264> αἴρετ', ὀπαδοί, μεγάλην μὲν ἐμοὶ
<soph. trach. 1265> τούτων θέμενοι συγγνωμοσύνην,
<soph. trach. 1266> μεγάλην δὲ θεῶν ἀγνωμοσύνην
<soph. trach. 1267> εἰδότες ἔργων τῶν πρασσομένων,
<soph. trach. 1268> οἳ φύσαντες καὶ κλῃζόμενοι
<soph. trach. 1269> πατέρες τοιαῦτ' ἐφορῶσι πάθη.
<soph. trach. 1270> τὰ μὲν οὖν μέλλοντ' οὐδεὶς ἐφορᾷ,
<soph. trach. 1271> τὰ δὲ νῦν ἑστῶτ' οἰκτρὰ μὲν ἡμῖν,
<soph. trach. 1272> αἰσχρὰ δ' ἐκείνοις,
<soph. trach. 1273> χαλεπώτατα δ' οὖν ἀνδρῶν πάντων
<soph. trach. 1274> τῷ τήνδ' ἄτην ὑπέχοντι.
<soph. trach. 1275> λείπου μηδὲ σύ, παρθέν', ἀπ' οἴκων,
<soph. trach. 1276> μεγάλους μὲν ἰδοῦσα νέους θανάτους,
<soph. trach. 1277> πολλὰ δὲ πήματα καὶ καινοπαθῆ,
<soph. trach. 1278> κοὐδὲν τούτων ὅ τι μὴ Ζεύς.
