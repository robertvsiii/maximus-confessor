<plut. regum 1.1> ̓Αρτοξέρξης ὁ Περσῶν βασιλεύς, εἷ; μέγιστε αὐτόκρατορ Καῖσαρ Τραϊανέ , οὐχ ἧττον οἰόμενος βασιλικὸν καὶ φιλάνθρωπον εἶναι τοῦ μεγάλα διδόναι τὸ μικρὰ λαμβάνειν εὐμενῶς καὶ προθύμως, ἐπεί,  παρελαύνοντος αὐτοῦ καθ' ὁδόν, αὐτουργὸς ἄνθρωπος καὶ ἰδιώτης οὐδὲν ἔχων ἕτερον ἐκ τοῦ ποταμοῦ ταῖς χερσὶν ἀμφοτέραις ὕδωρ ὑπολαβὼν προσήνεγκεν, ἡδέως ἐδέξατο καὶ ἐμειδίασε, τῇ προθυμίᾳ τοῦ διδόντος οὐ τῇ χρείᾳ τοῦ διδομένου τὴν χάριν μετρήσας.   ὁ δὲ Λυκοῦργος εὐτελεστάτας ἐποίησεν ἐν Σπάρτῃ τὰς θυσίας:, ἵνα ἀεὶ τοὺς θεοὺς τιμᾶν ἑτοίμως δύνωνται καὶ ῥᾳδίως ἀπὸ τῶν παρόντων. τοιαύτῃ δή τινι γνώμῃ κἀμοῦ λιτά σοι δῶρα καὶ ξένια καὶ κοινὰς ἀπαρχὰς προσφέροντος ἀπὸ φιλοσοφίας,  ἅμα τῇ προθυμίᾳ καὶ τὴν χρείαν ἀπόδεξαι τῶν ἀπομνημονευμάτων, εἰ ὅρον ἔχει τινὰ πρὸς κατανόησιν ἠθῶν καὶ: προαιρέσεων ἡγεμονικῶν, ἐμφαινομένων τοῖς λόγοις μᾶλλον ἢ ταῖς πράξεσιν αὐτῶν. καίτοι  καὶ βίους ἔχει τὸ σύνταγμα τῶν ἐπιφανεστάτων παρὰ τε ̔Ρωμαίοις καὶ παρ' ̔́Ελλησιν ἡγεμόνων καὶ νομοθετῶν  καὶ αὐτοκρατόρων ἀλλὰ τῶν μὲν πράξεων αἱ πολλαὶ τύχην ἀναμεμιγμένην ἔχουσιν, αἱ δὲ γινόμεναι  παρὰ τὰ ἔργα καὶ τὰ πάθη καὶ τὰς τύχας ἀποφάσεις καὶ ἀναφωνήσεις, ὥσπερ ἐν κατόπτροις καθαρῶς παρέχουσι τὴν ἑκάστου διάνοιαν ἀποθεωρεῖν. ᾗ καὶ Σειράμνης ὁ Πέρσης πρὸς τοὺς θαυμάζοντας, ὅτι τῶν λόγων αὐτοῦ νοῦν ἐχόντων, αἱ  πράξεις οὐ κατορθοῦνται, τῶν μὲν λόγων ἔφη κύριος αὐτὸς εἶναι, τῶν δὲ πράξεων τὴν τύχην μετὰ τοῦ βασιλέως. ἐκεῖ μὲν οὖν ἅμα αἱ ἀποφάσεις τῶν ἀνδρῶν  τὰς πράξεις παρακειμένας ἔχουσαι, σχολάζουσαν φιληκοΐαν περιμένουσιν ἐνταῦθα δὲ καὶ τοὺς  λόγους αὐτοὺς καθ' αὑτοὺς ὥσπερ δείγματα τῶν βίων καὶ σπέρματα συνειλεγμένους οὐδὲν οἴομαί σοι τὸν καιρὸν ἐνοχλήσειν, ἐν βραχέσι πολλῶν ἀναθεώρησιν ἀνδρῶν ἀξίων μνήμης γενομένων λαμβάνοντι.
<plut. regum 2.1> Πέρσαι τῶν γρυπῶν ἐρῶσι διὰ τὸ Κῦρον  ἀγαπηθέντα μάλιστα τῶν βασιλέων γεγονέναι γρυπὸν τὸ εἶδος.
<plut. regum 2.2> ἔλεγε δὲ Κῦρος ἑτέροις ἀναγκάζεσθαι τἀγαθὰ πορίζειν τοὺς αὑτοῖς μὴ θέλοντας: ἄρχειν δὲ μηδενὶ προσήκειν, ὃς οὐ κρείττων ἐστὶ τῶν ἀρχομένων.
<plut. regum 2.3> βουλομένους δὲ τοὺς Πέρσας ἀντὶ τῆς ἑαυτῶν οὔσης ὀρεινῆς καὶ τραχείας πεδιάδα καὶ μαλακὴν χώραν λαβεῖν οὐκ εἴασεν, εἰπὼν ὅτι καὶ τῶν φυτῶν τὰ σπέρματα καὶ τῶν ἀνθρώπων οἱ βίοι ταῖς  χώραις συνεξομοιοῦνται.
<plut. regum 3.1> Δαρεῖος ὁ Ξέρξου πατὴρ ἑαυτὸν ἐγκωμιάζων ἔλεγεν ἐν ταῖς μάχαις καὶ παρὰ τὰ δεινὰ γίγνεσθαι φρονιμώτερος.
<plut. regum 3.2> τοὺς δὲ φόρους τοῖς ὑπηκόοις τάξας μετεπέμψατο  τοὺς πρώτους τῶν ἐπαρχιῶν καὶ περὶ τῶν φόρων ἠρώτησε, μὴ βαρεῖς εἰσι: φησάντων δὲ μετρίως  ἔχειν ἐκέλευσε τελεῖν τοὺς ἡμίσεις ἕκαστον.
<plut. regum 3.3> ῥοιὰν δὲ μεγάλην ἀνοίξας, πυθομένου τινὸς τί ἂν ἔχειν βούλοιτο τοσοῦτον ὅσον ἐστὶ τῶν κόκκων  τὸ πλῆθος, εἶπε Ζωπύρους: ἦν δὲ ἀνὴρ ἀγαθὸς καὶ φίλος ὁ Ζώπυρος.
<plut. regum 3.4> ἐπεὶ δὲ αὐτὸς ἑαυτὸν αἰκισάμενος ὁ Ζώπυρος καὶ τὴν ῥῖνα καὶ τὰ ὦτα περικόψας ἐξηπάτησε Βαβυλωνίους καὶ πιστευθεὶς ὑπ' αὐτῶν παρέδωκε Δαρείῳ τὴν πόλιν, πολλάκις ὁ Δαρεῖος εἶπεν οὐκ ἂν ἐθελῆσαι λαβεῖν ἑκατὸν Βαβυλῶνας ἐπὶ τῷ μὴ Ζώπυρον ἔχειν ὁλόκληρον.
<plut. regum 4.1> Σεμίραμις δὲ ἑαυτῇ κατασκευάσασα τάφον ἐπέγραψεν  “ὅστις ἂν χρημάτων δεηθῇ βασιλεύς, διελόντα  τὸ μνημεῖον ὅσα βούλεται λαβεῖν” Δαρεῖος οὖν  διελὼν χρήματα μὲν οὐχ εὗρε , γράμμασι δὲ ἑτέροις ἐνέτυχε τάδε φράζουσιν “εἰ μὴ κακὸς ἦσθ' ἀνὴρ καὶ χρημάτων ἄπληστος, οὐκ ἂν νεκρῶν θήκας ἐκίνεις.”
<plut. regum 5.1> Ξέρξῃ τῷ Δαρείου περὶ τῆς βασιλείας ἀμφισβητῶν ὁ ἀδελφὸς ̓Αριαμένης κατέβαινεν ἐκ τῆς Βακτριανῆς: ἔπεμψεν οὖν αὐτῷ δῶρα, φράσαι κελεύσας τοὺς διδόντας “τούτοις σε τιμᾷ νῦν Ξέρξης ὁ  ἀδελφός: ἐὰν δὲ βασιλεὺς ἀναγορευθῇ, πάντων ἔσῃ  παρ' αὐτῷ μέγιστος.” ἀποδειχθέντος δὲ τοῦ Ξέρξου βασιλέως, ὁ μὲν ̓Αριαμένης εὐθὺς: προσεκύνησε καὶ τὸ διάδημα περιέθηκεν, ὁ δὲ Ξέρξης ἐκείνῳ τὴν δευτέραν μεθ' ἑαυτὸν ἔδωκε τάξιν.
<plut. regum 5.2> ὀργισθεὶς δὲ Βαβυλωνίοις ἀποστᾶσι καὶ κρατήσας  προσέταξεν ὅπλα μὴ φέρειν, ἀλλὰ ψάλλειν καὶ αὐλεῖν καὶ πορνοβοσκεῖν καὶ καπηλεύειν καὶ φορεῖν κολπωτοὺς χιτῶνας.
<plut. regum 5.3> ̓Αττικὰς δὲ ἰσχάδας οὐκ ἂν ἔφη φαγεῖν ὠνίους κομισθείσας, ἀλλ' ὅταν τὴν φέρουσαν κτήσηται  χώραν.
<plut. regum 5.4> ̔́Ελληνας δὲ κατασκόπους ἐν τῷ στρατοπέδῳ λαβὼν οὐδὲν ἠδίκησεν, ἀλλὰ τὴν στρατιὰν ἀδεῶς  ἐπιδεῖν κελεύσας ἀφῆκεν.
<plut. regum 6.1> ̓Αρτοξέρξης ὁ Ξέρξου, ὁ μακρόχειρ προσαγορευθεὶς  διὰ τὸ τὴν ἑτέραν χεῖρα μακροτέραν ἔχειν, ἔλεγεν ὅτι τὸ προσθεῖναι τοῦ ἀφελεῖν βασιλικώτερόν ἐστι,
<plut. regum 6.2> πρῶτος δὲ πρωτοβολεῖν ἐκέλευσε τῶν συγκυνηγετούντων τοὺς δυναμένους καὶ βουλομένους.
<plut. regum 6.3> πρῶτος δὲ τοῖς ἁμαρτάνουσι τῶν ἡγεμονικῶν τιμωρίαν ἔταξεν, ἀντὶ τοῦ τὸ σῶμα μαστιγοῦσθαι  καὶ τὴν κεφαλὴν ἀποτίλλεσθαι, μαστιγοῦσθαι μὲν ἀποδυσαμένων τὰ ἱμάτια τίλλεσθαι δὲ τὴν τιάραν ἀποθεμένων.
<plut. regum 6.4> Σατιβαρζάνην δὲ τὸν κατακοιμιστὴν αἰτούμενὸν τι παρ' αὐτοῦ τῶν μὴ δικαίων αἰσθόμενος ἐπὶ  τρισμυρίοις δαρεικοῖς τοῦτο ποιοῦντα, προσέταξε τῷ ταμίᾳ τρισμυρίους δαρεικοὺς κομίσαι: καὶ διδοὺς αὐτῷ “λάβε” εἶπεν “ὦ Σατιβαρζάνη: ταῦτα μὲν γὰρ δοὺς οὐκ ἔσομαι πενέστερος, ἐκεῖνα δὲ πράξας ἀδικώτερος.”
<plut. regum 7.1> Κῦρος ὁ νεώτερος τοὺς Λακεδαιμονίους συμμαχεῖν αὑτῷ παρακαλῶν ἔλεγε τοῦ ἀδελφοῦ καρδίαν ἔχειν βαρυτέραν καὶ πλείονα πίνειν ἄκρατον αὐτοῦ  καὶ φέρειν βέλτιον: ἐκεῖνον δὲ μόλις ἐν ταῖς θήραις ἐπὶ τῶν ἵππων μένειν, ἐν δὲ τοῖς δεινοῖς μηδὲ ἐπὶ  τοῦ θρόνου. παρεκάλει δὲ ἀποστέλλειν ἄνδρας πρὸς αὑτόν, ἐπαγγελλόμενος τοῖς μὲν πεζοῖς ἵππους δώσειν, τοῖς δὲ ἵππους ἔχουσιν ἅρματα, τοῖς δὲ χωρία κεκτημένοις κώμας, τοὺς δὲ κώμας ἔχοντας πόλεων κυρίους ποιήσειν ἀργυρίου δὲ καὶ χρυσίου οὐκ  ἀριθμὸν ἀλλὰ σταθμὸν ἔσεσθαι.
<plut. regum 8.1> ̓Αρτοξέρξης ὁ τούτου μὲν ἀδελφὸς Μνήμων δὲ καλούμενος, οὐ μόνον τοῖς ἐντυγχάνουσιν ἑαυτὸν ἀνέδην παρεῖχεν , ἀλλὰ καὶ τὴν γυναῖκα τὴν γνησίαν ἐκέλευσε τῆς ἁρμαμάξης τὰς αὐλαίας περιελεῖν,  ὅπως οἱ δεόμενοι κατὰ τὴν ὁδὸν ἐντυγχάνωσι.
<plut. regum 8.2> πένητος δὲ ἀνθρώπου μῆλον ὑπερφυὲς μεγέθει προσενέγκαντος αὐτῷ δεξάμενος ἡδέως “νὴ τὸν Μίθραν” εἶπεν “οὗτός μοι δοκεῖ καὶ πόλιν ἂν ἐκ μικρᾶς μεγάλην πιστευθεὶς ἀπεργάσασθαι” ἐν  δὲ φυγῇ τινι τῆς ἀποσκευῆς αὐτοῦ διαρπαγείσης, ξηρὰ σῦκα φαγὼν καὶ κρίθινον ἄρτον “οἵας” εἶπεν “ἡδονῆς ἄπειρος ἤμην.”
<plut. regum 9.1> Παρύσατις ἡ Κύρου καὶ ̓Αρτοξέρξου μήτηρ ἐκέλευε τὸν βασιλεῖ μέλλοντα μετὰ παρρησίας διαλέγεσθαι  βυσσίνοις χρῆσθαι ῥήμασι.
<plut. regum 10.1> ̓Ορόντης, ὁ βασιλέως ̓Αρτοξέρξου γαμβρός, ἀτιμίᾳ περιπεσὼν δι' ὀργὴν καὶ καταγνωσθεὶς ἔφη καθάπερ οἱ τῶν ἀριθμητικῶν δάκτυλοι νῦν μὲν μυριάδας νῦν δὲ μονάδας τιθέναι δύνανται, τὸ αὐτὸ  καὶ τοὺς τῶν βασιλέων φίλους, νῦν μὲν τὸ πᾶν δύνασθαι νῦν δὲ τοὐλάχιστον.
<plut. regum 11.1> Μέμνων, ὁ ̓Αλεξάνδρῳ πολεμῶν ὑπὲρ Δαρείου τοῦ βασιλέως, μισθοφόρον τινὰ πολλὰ βλάσφημα καὶ ἀσελγῆ περὶ ̓Αλεξάνδρου λέγοντα τῇ λόγχῃ πατάξας  “ἐγώ σε” εἶπε “τρέφω μαχούμενον, ἀλλ' οὐ λοιδορησόμενον ̓Αλεξάνδρῳ.”
<plut. regum 12.1> οἱ Αἰγυπτίων βασιλεῖς κατὰ νόμον ἑαυτῶν τοὺς δικαστὰς ἐξώρκιζον ὅτι κἂν βασιλεύς τι προστάξῃ κρῖναι τῶν μὴ δικαίων, οὐ κρινοῦσι
<plut. regum 13.1> Πόλτυς ὁ Θρᾳκῶν βασιλεὺς ἐν τῷ Τρωϊκῷ πο  πρεσβευσαμένων πρὸς αὐτὸν ἅμα τῶν Τρώων καὶ τῶν ̓Αχαιῶν, ἐκέλευσε τὸν ̓Αλέξανδρον ἀποδόντα τὴν ̔Ελένην δύο παρ' αὐτοῦ λαβεῖν καλὰς γυναῖκας.
<plut. regum 14.1> Τήρης ὁ Σιτάλκου πατὴρ ἔλεγεν ὁπότε σχολάζοι  καὶ στρατεύοιτο, τῶν ἱπποκόμων οἴεσθαι μηδὲν διαφέρειν.
<plut. regum 15.1> Κότυς τῷ δωρησαμένῳ πάρδαλιν ἀντεδωρήσατο λέοντα. φύσει δὲ ὢν ὀξὺς εἰς ὀργὴν καὶ πικρὸς τῶν ἁμαρτανόντων ἐν ταῖς διακονίαις κολαστής,  σκεύη ποτὲ κεραμεᾶ ξένου κομίσαντος εὔθραυστα καὶ λεπτά, πιθανῶς δὲ καὶ περιττῶς εἰργασμένα γλυφαῖς  τισι καὶ τορείαις, τῷ μὲν ξένῳ ἔδωκε δῶρα, τὰ δὲ  σκεύη πάντα συνέτριψεν, “ὅπως” εἶπε “μὴ δι' ὀργὴν πικρότερον κολάζω τοὺς συντρίβοντας.”
<plut. regum 16.1> ̓Ιδάνθυρσος ὁ Σκυθῶν βασιλεύς, ἐφ' ὃν διέβη Δαρεῖος, ἔπειθε τοὺς ̓Ιώνων τυράννους τὸ τοῦ ̓́Ιστρου ζεῦγμα λύσαντας ἀπαλλάττεσθαι: μὴ βουληθέντας δὲ διὰ τὴν πρὸς τὸν Δαρεῖον πίστιν, ἀνδράποδα χρηστὰ καὶ ἄδραστα ἐκάλει.
<plut. regum 17.1> ̓Αντέας ἔγραφε πρὸς τὸν Φίλιππον “σὺ μὲν ἄρχεις Μακεδόνων ἀνθρώποις μεμαθηκότων πολεμεῖν  ἐγὼ δὲ Σκυθῶν, οἳ καὶ λιμῷ καὶ δίψει μάχεσθαι δύνανται” Τοὺς δὲ πρέσβεις τοῦ Φιλίππου ψήχων τὸν ἵππον ἠρώτησεν “εἰ τοῦτο ποιεῖ Φίλιππος,'” ̓Ισμηνίαν δὲ τὸν ἄριστον αὐλητὴν λαβὼν αἰχμάλωτον  ἐκέλευσεν αὐλῆσαι: θαυμαζόντων δὲ τῶν ἄλλων, αὐτὸς ὤμοσεν ἥδιον ἀκούειν τοῦ ἵππου χρεμετίζοντος.
<plut. regum 18.1> Σκιλοῦρος ὀγδοήκοντα παῖδας ἄρρενας ἀπολιπών, ἐπεὶ τελευτᾶν ἔμελλε, δέσμην ἀκοντίων ἑκάστῳ προτείνων ἐκέλευε καταθραῦσαι: πάντων δὲ ἀπαγορευσάντων,  καθ' ἓν αὐτὸς ἐξελὼν ἀκόντιον ἅπαντα ῥᾳδίως συνέκλασε: διδάσκων ἐκείνους, ὅτι συνεστῶτες  ἰσχυροὶ διαμενοῦσιν, ἀσθενεῖς δ' ἔσονται διαλυθέντες καὶ στασιάσαντες.
<plut. regum 19.1> Γέλων ὁ τύραννος, ὅτε Καρχηδονίους πρὸς κατεπολέμησεν, εἰρήνην ποιούμενος πρὸς αὐτοὺς  ἠνάγκασεν ἐγγράψαι ταῖς ὁμολογίαις ὅτι καὶ τὰ τέκνα παύσονται τῷ καταθύοντες
<plut. regum 19.2> ἐξῆγε δὲ τοὺς Συρακουσίους πολλάκις ὡς ἐπὶ στρατείαν εἰς φυτείαν, ὅπως ἥ τε χώρα βελτίων  γένηται γεωργουμένη καὶ μὴ χείρονες αὐτοὶ σχολάζοντες.
<plut. regum 19.3> αἰτῶν δὲ χρήματα τοὺς: πολίτας, ἐπεὶ ἐθορύβησαν, αἰτεῖν εἶπεν ὡς ἀποδώσων, καὶ ἀπέδωκε μετὰ τὸν πόλεμον.
<plut. regum 19.4> ἐν δὲ συμποσίῳ λύρας περιφερομένης, ἁρμοζομένων  τῶν ἄλλων ἐφεξῆς καὶ ᾀδόντων , αὐτὸς τὸν ἵππον εἰσαγαγεῖν κελεύσας ἐλαφρῶς καὶ ῥᾳδίως ἀνεπήδησεν ἐπ' αὐτόν.
<plut. regum 20.1> ̔Ιέρων ὁ μετὰ Γέλωνα τύραννος ἔλεγε μηδένα τῶν παρρησιαζομένων πρὸς αὐτὸν ἄκαιρον  εἶναι.
<plut. regum 20.2> τοὺς δὲ ἀπόρρητον λόγον ἐκφέροντας ἀδικεῖν ᾤετο καὶ τοὺς πρὸς οὓς ἐκφέρουσι: μισοῦμεν γὰρ οὐ μόνον τοὺς ἐκφέροντας ἀλλὰ καὶ τοὺς ἀκούσαντας ἃ μὴ βουλόμεθα.
<plut. regum 20.3> λοιδορηθεὶς δὲ ὑπό τινος εἰς τὴν δυσωδίαν τοῦ στόματος, ᾐτιᾶτο τὴν αὑτοῦ γυναῖκα μηδέποτε  περὶ τούτου φράσασαν: ἡ εἶπεν “ᾤμην γὰρ τοιοῦτον ἅπαντας τοὺς ἄνδρας ὄζειν.”
<plut. regum 20.4> πρὸς δὲ Ξενοφάνην τὸν Κολοφώνιον εἰπόντα μόλις οἰκέτας δύο τρέφειν “ἀλλ' ̔́Ομηρος” εἶπεν, “ὃν σὺ διασύρεις, πλείονας ἢ μυρίους τρέφει τεθνηκώς”
<plut. regum 20.5> ̓Επίχαρμον δὲ τὸν κωμῳδιοποιόν, ὅτι τῆς γυναικὸς αὐτοῦ παρούσης εἶπέ τι τῶν ἀπρεπῶν,  ἐζημίωσε.
<plut. regum 21.1> Διονύσιος ὁ πρεσβύτερος, κληρουμένων κατὰ  γράμμα τῶν δημηγορούντων, ὡς ἔλαχε τὸ Μ, πρὸς τὸν εἰπόντα “μωρολογεῖς Διονύσιε”: “μοναρχήσω μὲν οὖν” εἶπε, καὶ δημηγορήσας εὐθὺς ᾑρέθη στρατηγὸς  ὑπὸ τῶν Συρακοσίων.
<plut. regum 21.2> ἐπεὶ δ' ἐν ἀρχῇ τῆς τυραννίδος ἐπολιορκεῖτο, συστάντων ἐπ' αὐτὸν τῶν πολιτῶν, οἱ μὲν φίλοι συνεβούλευον ἀπαλλαγῆναι τῆς ἀρχῆς, εἰ μὴ βούλεται κρατηθεὶς ἀποθανεῖν ὁ δὲ βοῦν ἰδὼν σφαττόμενον  ὑπὸ μαγείρου καὶ πίπτοντα ταχέως “εἶτα οὐκ ἀηδές ἐστιν” εἶπεν “οὕτω βραχὺν ὄντα τὸν θάνατον φοβηθέντας ἡμᾶς ἀρχὴν ἐγκαταλιπεῖν τηλικαύτην;”
<plut. regum 21.3> τὸν δὲ υἱὸν αἰσθόμενος, ᾧ τὴν ἀρχὴν ἀπολιπεῖν   ἔμελλεν, ἀνδρὸς ἐλευθέρου διαφθείραντα γύναιον, ἠρώτησε μετ' ὀργῆς “τί τοιοῦτον αὐτῷ σύνοιδεν.”  εἰπόντος δὲ τοῦ νεανίσκου “σὺ γὰρ οὐκ εἶχες πατέρα τύραννον,” “οὐδὲ σύ” εἶπεν “υἱὸν ἕξεις, ἐὰν μὴ παύσῃ ταῦτα ποιῶν.”
<plut. regum 21.4> πάλιν δὲ πρὸς αὐτὸν εἰσελθὼν καὶ θεασάμενος  ἐκπωμάτων χρυσῶν καὶ ἀργυρῶν πλῆθος ἀνεβόησεν “οὐκ ἔστιν ἐν σοὶ τύραννος, ὃς ἀφ' ὧν λαμβάνεις ἀπ' ἐμοῦ ποτηρίων τοσούτων φίλον οὐδένα σεαυτῷ πεποίηκας.”
<plut. regum 21.5> χρήματα δὲ εἰσπράσσων τοὺς Συρακοσίους,  εἶτα ὁρῶν ὀδυρομένους καὶ δεομένους καὶ λέγοντας  ὡς οὐκ ἔχουσιν, ἐκέλευσεν ἕτερα πράττειν, καὶ δὶς ἢ τρὶς τοῦτο ἐποίησεν: ἐπεὶ δὲ προστάξας πλείονα γελᾶν ἤκουσεν αὐτοὺς καὶ σκώπτειν ἐν ἀγορᾷ περιιόντας, ἐκέλευσε παύσασθαι “νῦν γὰρ οὐδὲν ἔχουσιν  ” εἶπεν “ὅτε καταφρονοῦσιν ἡμῶν.”
<plut. regum 21.6> τῆς δὲ μητρὸς αὐτοῦ παρήλικος μὲν οὔσης δοθῆναι δὲ ἀνδρὶ βουλομένης, ἔφη τοὺς μὲν τῆς πόλεως βιάσασθαι νόμους δύνασθαι, τοὺς δὲ τῆς φύσεως μὴ δύνασθαι.
<plut. regum 21.7> πικρῶς δὲ τοὺς ἄλλους κακούργους κολάζων ἐφείδετο τῶν λωποδυτῶν, ὅπως παύσωνται οἱ Συρακούσιοι τοῦ δειπνεῖν καὶ μεθύσκεσθαι μετ' ἀλλήλων.
<plut. regum 21.8> ξένου δέ τινος ἰδίᾳ φράσειν φάσκοντος αὐτῷ  καὶ διδάξειν ὅπως προειδήσει τοὺς ἐπιβουλεύοντας,  ἐκέλευσεν εἰπεῖν: ἐπεὶ δὲ προσελθών “δός” εἶπε “μοι τάλαντον, ἵνα δόξῃς ἀκηκοέναι τὰ σημεῖα τῶν ἐπιβουλευόντων,” ἔδωκε προσποιούμενος ἀκηκοέναι καὶ θαυμάζειν τὴν μέθοδον τοῦ ἀνθρώπου.
<plut. regum 21.9> πρὸς δὲ τὸν πυθόμενον εἰ σχολάζοι “μηδέποτε” εἶπεν ἐμοὶ “τοῦτο συμβαίη.”
<plut. regum 21.10> δύο δὲ ἀκούσας νεανίσκους πολλὰ βλάσφημα περὶ αὐτοῦ καὶ τῆς τυραννίδος εἰρηκέναι παρὰ  πότον, ἀμφοτέρους ἐκάλεσεν ἐπὶ δεῖπνον: ὁρῶν δὲ τὸν μὲν παροινοῦντα καὶ ληροῦντα πολλά, τὸν δὲ σπανίως καὶ μετ' εὐλαβείας ταῖς πόσεσι χρώμενον,  ἐκεῖνον μὲν ἀπέλυσεν ὡς φύσει παροινήσαντα καὶ διὰ μέθην κακολογήσαντα, τοῦτον δὲ ἀνεῖλεν ὡς  δύσνουν καὶ πολέμιον ἐκ προαιρέσεως.
<plut. regum 21.11> αἰτιωμένων δέ τινων, ὅτι τιμᾷ καὶ προάγεται πονηρὸν ἄνθρωπον καὶ δυσχεραινόμενον ὑπὸ τῶν πολιτῶν, “ἀλλὰ καὶ βούλομαι” εἶπεν “εἶναι τὸν ἐμοῦ μᾶλλον μισούμενον.”
<plut. regum 21.12> ἐπεὶ δὲ Κορινθίων πρέσβεις δῶρα διδόντος αὐτοῦ παρῃτοῦντο διὰ τὸν νόμον, ὃς οὐκ εἴα δῶρα λαμβάνειν παρὰ δυνάστου πρεσβεύοντας, δεινόν ἔφη πρᾶγμα ποιεῖν αὐτούς, ὃ μόνον αἱ τυραννίδες ἀγαθὸν ἔχουσιν ἀναιροῦντας καὶ διδάσκοντας  ὅτι καὶ τὸ εὖ παθεῖν ὑπὸ τυράννου φοβερόν ἐστιν.
<plut. regum 21.13> ἀκούσας δέ τινα τῶν πολιτῶν χρυσίον ἔχειν  οἴκοι κατορωρυγμένον ἐκέλευσεν ἐνεγκεῖν πρὸς; αὐτόν: ἐπεὶ δὲ παρακλέψας ὀλίγον ὁ ἄνθρωπος καὶ  μεταστὰς εἰς ἑτέραν πόλιν ἐωνήσατο χωρίον, μεταπεμψάμενος αὐτὸν ἐκέλευσε πᾶν ἀπολαβεῖν, ἠργμένον χρῆσθαι τῷ πλούτῳ καὶ μηκέτι ποιοῦντα τὸ χρήσιμον ἄχρηστον.
<plut. regum 22.1> ὁ δὲ νεώτερος Διονύσιος ἔλεγε πολλοὺς τρέφειν σοφιστάς, οὐ θαυμάζων ἐκείνους ἀλλὰ δι' ἐκείνων θαυμάζεσθαι βουλόμενος.
<plut. regum 22.2> Πολυξένου δὲ τοῦ διαλεκτικοῦ φήσαντος αὐτὸν   ἐξελέγχειν, “ἀμέλει τοῖς λόγοις” εἶπεν “ἐγὼ δὲ σε τοῖς ἔργοις ἐλέγχω: τὰ γὰρ σεαυτοῦ καταλιπὼν ἐμὲ καὶ τὰ ἐμὰ θεραπεύεις.”
<plut. regum 22.3> ἐκπεσὼν δὲ τῆς ἀρχῆς, πρὸς μὲν τὸν εἰπόντα “τί σε Πλάτων καὶ φιλοσοφία ὠφέλησε” “τὸ τηλικαύτην  ” ἔφη “τύχης μεταβολὴν ῥᾳδίως ὑπομένειν.”
<plut. regum 22.4> ἐρωτηθεὶς δὲ πῶς ὁ μὲν πατὴρ αὐτοῦ πένης ὢν καὶ ἰδιώτης ἐκτήσατο τὴν Συρακουσίων ἀρχήν, αὐτὸς δὲ ἔχων καὶ τυράννου παῖς ὢν πῶς: ἀπέβαλεν: “ὁ μὲν πατήρ” ἔφη “μισουμένης δημοκρατίας  ἐνέπεσε τοῖς πράγμασιν, ἐγὼ δὲ φθονουμένης τυραννίδος.”
<plut. regum 22.5> ὑπὸ ἄλλου δὲ τὸ αὐτὸ τοῦτο ἐρωτηθεὶς “ὁ πατήρ” ἔφη “μοι τὴν τυραννίδα τὴν ἑαυτοῦ κατέλιπεν, οὐ τὴν τύχην.”
<plut. regum 23.1> ̓Αγαθοκλῆς υἱὸς ἦν κεραμέως γενόμενος δὲ κύριος Σικελίας καὶ βασιλεὺς ἀναγορευθεὶς εἰώθει κεραμεᾶ ποτήρια τιθέναι παρὰ τὰ χρυσᾶ, καὶ τοῖς νέοις ἐπιδεικνύμενος λέγειν ὅτι τοιαῦτα ποιῶν πρότερον νῦν τοιαῦτα ποιεῖ διὰ τὴν ἐπιμέλειαν καὶ τὴν  ἀνδρείαν.
<plut. regum 23.2> πολιορκοῦντος δὲ πόλιν αὐτοῦ, τῶν ἀπὸ τοῦ τείχους τινὲς ἐλοιδοροῦντο λέγοντες ὅτι “ὦ κεραμεῦ,  τὸν μισθὸν πῶς ἀποδώσεις τοῖς στρατιώταις;'” ὁ δὲ πρᾶος καὶ μειδιῶν εἶπεν “αἴκα ταύταν ἕλω.” λαβὼν  δὲ κατὰ κράτος ἐπίπρασκε τοὺς αἰχμαλώτους καὶ ἔλεγεν “ἐάν με πάλιν λοιδορῆτε, πρὸς τοὺς κυρίους ὑμῶν ἔσται μοι ὁ λόγος.”
<plut. regum 23.3> ἐγκαλούντων δὲ τοῖς ναύταις αὐτοῦ τῶν ̓Ιθακησίων, ὅτι τῇ νήσῳ προσβαλόντες τῶν θρεμμάτων  τινὰ ἀπέσπασαν, “ὁ δὲ ὑμέτερος” ἔφη “βασιλεὺς ἐλθὼν πρὸς ἡμᾶς, οὐ μόνον τὰ πρόβατα λαβὼν ἀλλὰ καὶ τὸν ποιμένα προσεκτυφλώσας ἀπῆλθε.”
<plut. regum 24.1> Δίων ὁ Διονύσιον ἐκβαλὼν ἐκ τῆς τυραννίδος, ἀκούσας ἐπιβουλεύειν αὐτῷ Κάλλιππον, ᾧ μάλιστα  τῶν φίλων καὶ ξένων ἐπίστευεν, οὐχ ὑπέμεινεν  ἐλέγξαι βέλτιον εἶναι φήσας ἀποθανεῖν ἢ ζῆν μὴ μόνον τοὺς πολεμίους ἀλλὰ καὶ τοὺς φίλους φυλαττόμενον,
<plut. regum 25.1> ̓Αρχέλαος αἰτηθεὶς παρὰ πότον ποτήριον χρυσοῦν  ὑπό τινος τῶν συνήθων οὐ μὴν ἐπιεικῶν, ἐκέλευσεν Εὐριπίδῃ τὸν παῖδα δοῦναι θαυμάσαντος δὲ τοῦ ἀνθρώπου, “σὺ μὲν γάρ” εἶπεν “αἰτεῖν, οὗτος δὲ λαμβάνειν ἄξιός ἐστι καὶ μὴ αἰτῶν.”
<plut. regum 25.2> ἀδολέσχου δὲ κουρέως ἐρωτήσαντος αὐτὸν  “πῶς σε κείρω;” “σιωπῶν ἔφη.”
<plut. regum 25.3> τοῦ δὲ Εὐριπίδου τὸν καλὸν ̓Αγάθωνα περιλαμβάνοντος  ἐν τῷ συμποσίῳ καὶ καταφιλοῦντος  ἢδη γενειῶντα, πρὸς τοὺς φίλους εἶπε “μὴ θαυμάσητε τῶν γὰρ καλῶν καὶ τὸ μετόπωρον καλόν ἐστιν.”
<plut. regum 25.4> ἐπεὶ δὲ Τιμόθεος ὁ κιθαρῳδὸς ἐλπίσας πλείονα,  λαβὼν δὲ ἐλάττονα, δῆλος ἦν ἐγκαλῶν αὐτῷ, καί ποτε ᾄδων τουτὶ τὸ κομμάτιον “σὺ δὲ τὸν γηγενέταν ἄργυρον αἰνεῖς” ἀπεσήμαινεν εἰς ἐκεῖνον: ὑπέκρουσεν ὁ ̓Αρχέλαος αὐτῷ “σὺ δέ γε αἰτεῖς.”
<plut. regum 25.5> ὕδωρ δέ τινος αὐτοῦ κατασκεδάσαντος, ὑπὸ  τῶν φίλων παροξυνόμενος ἐπὶ τὸν ἄνθρωπον “ἀλλ' οὐκ ἐμοῦ” φησίν “ἀλλ' ἐκείνου κατεσκέδασεν ὃν ἔδοξεν ἐμὲ εἶναι.”
<plut. regum 26.1> Φίλιππον τὸν ̓Αλεξάνδρου πατέρα Θεόφραστος ἱστόρηκεν οὐ μόνον μεταξὺ τῶν βασιλέων, ἀλλὰ καὶ  τῇ τύχῃ καὶ τῷ τρόπῳ μείζονα γενέσθαι καὶ μετριώτερον.
<plut. regum 26.2> ̓Αθηναίους μὲν οὖν μακαρίζειν ἔλεγεν, εἰ καθ' ἕκαστον ἐνιαυτὸν αἱρεῖσθαι δέκα στρατηγοὺς; εὑρίσκουσιν αὐτὸς γὰρ ἐν πολλοῖς ἔτεσιν ἕνα μόνον  στρατηγὸν εὑρηκέναι, Παρμενίωνα.
<plut. regum 26.3> πολλῶν δὲ κατορθωμάτων αὐτῷ καὶ καλῶν ἐν μιᾷ ἡμέρᾳ προσαγγελθέντων, “ὦ τύχη” εἶπε “μικρὸν τι μοι κακὸν ἀντὶ τῶν τοσούτων καὶ τηλικούτων ἀγαθῶν ποίησον”
<plut. regum 26.4> ἐπεὶ δὲ νικήσαντι τοὺς ̔́Ελληνας αὐτῷ  συνεβούλευον  ἔνιοι φρουραῖς τὰς πόλεις κατέχειν, ἔφη μᾶλλον πολὺν χρόνον ἐθέλειν χρηστὸς ἢ δεσπότης ὀλίγον καλεῖσθαι.
<plut. regum 26.5> τὸν δὲ λοίδορον ἐξελάσαι τῶν φίλων κελευόντων,  οὐκ ἔφη ποιήσειν, ἵνα μὴ περιιὼν ἐν πλείοσι κακῶς λέγῃ.
<plut. regum 26.6> Σμικύθου δὲ Νικάνορα διαβάλλοντος ὡς ἀεὶ κακῶς λέγοντα τὸν Φίλιππον καὶ τῶν ἑταίρων οἰομένων δεῖν μεταπέμπεσθαι καὶ κολάζειν, “ἀλλὰ μήν  ” ἔφη “Νικάνωρ οὐ φαυλότατός ἐστι Μακεδόνων: ἐπισκεπτέον οὖν, μή τι γίνεται παρ' ἡμᾶς.” ὡς οὖν ἔγνω τὸν Νικάνορα θλιβόμενον ἰσχυρῶς ὑπὸ πενίας ἠμελημένον δὲ ὑπ' αὐτοῦ, προσέταξε δωρεάν τινα αὐτῷ δοθῆναι. πάλιν οὖν τοῦ Σμικύθου λέγοντος,   ὅτι θαυμαστὰ περὶ αὐτοῦ πρὸς ἅπαντας ἐγκώμια λέγων ὁ Νικάνωρ διατελεῖ, “ὁρᾶτε οὖν” εἶπεν “ὅτι παρ' ἡμᾶς αὐτούς ἐστι καὶ τὸ καλῶς καὶ τὸ κακῶς ἀκούειν”
<plut. regum 26.7> τοῖς δὲ τῶν ̓Αθηναίων δημαγωγοῖς ἔφη χάριν  ἔχειν, ὅτι λοιδοροῦντες αὐτὸν βελτίονα ποιοῦσι καὶ τῷ λόγῳ καὶ τῷ ἤθει: “πειρῶμαι γὰρ αὐτοὺς ἅμα καὶ τοῖς λόγοις καὶ τοῖς ἔργοις ψευδομένους ἐλέγχειν.”
<plut. regum 26.8> τῶν δὲ ̓Αθηναίων, ὅσοι περὶ Χαιρώνειαν ἑάλωσαν, ἀφεθέντων ὑπ' αὐτοῦ δίχα λύτρων, τὰ δὲ  ἱμάτια καὶ στρώματα προσαπαιτούντων καὶ τοῖς Μακεδόσιν  ἐγκαλούντων, γελάσας ὁ Φίλιππος; εἶπεν “οὐ δοκοῦσιν ὑμῖν ̓Αθηναῖοι νομίζειν ἐν ἀστραγάλοις ὑφ' ἡμῶν νενικῆσθαι”
<plut. regum 26.9> τῆς δὲ κλειδὸς αὐτῷ κατεαγείσης ἐν πολέμῳ  καὶ τοῦ θεραπεύοντος ἰατροῦ πάντως τι καθ' ἡμέραν αἰτοῦντος, “λάμβανε” ἔφη “ὅσα βούλει: τὴν γὰρ κλεῖν ἔχεις”
<plut. regum 26.10> δυεῖν δὲ ἀδελφῶν ̓Αμφοτεροῦ καὶ ̔Εκατεροῦ,  τὸν μὲν ̔Εκατερὸν ἔμφρονα καὶ πρακτικὸν ὁρῶν, τὸν δὲ ̓Αμφοτερὸν εὐήθη καὶ ἀβέλτερον ἔφη τὸν μὲν ̔Εκατερὸν ἀμφότερον εἶναι, τὸν δὲ ̓Αμφοτερὸν οὐδέτερον
<plut. regum 26.11> τοὺς δὲ συμβουλεύοντας αὐτῷ πικρῶς χρῆσθαι  τοῖς ̓Αθηναίοις ἀτόπους ἔλεγεν εἶναι, κελεύοντας ἄνθρωπον ὑπὲρ δόξης πάντα ποιοῦντα καὶ πάσχοντα ἀποβαλεῖν τὸ τῆς δόξης θέατρον.
<plut. regum 26.12> γενόμενος δὲ κριτὴς δυεῖν πονηρῶν ἐκέλευσε τὸν μὲν φεύγειν ἐκ Μακεδονίας τὸν δὲ ἕτερον  διώκειν,
<plut. regum 26.13> μέλλων δὲ καταστρατοπεδεύειν ἐν χωρίῳ καλῷ καὶ πυθόμενος ὅτι χόρτος οὐκ ἔστι τοῖς ὑποζυγίοις, “οἷος” εἶπεν “ὁ βίος: ἡμῶν ἐστίν, εἰ καὶ πρὸς τὸν τῶν ὄνων καιρὸν ὀφείλομεν ζῆν;'”
<plut. regum 26.14> φρούριον δέ τι βουλόμενος λαβεῖν ὀχυρόν,  ὡς ἀπήγγειλαν οἱ κατάσκοποι χαλεπὸν εἶναι παντάπασι καὶ ἀνάλωτον, ἠρώτησεν εἰ χαλεπὸν οὕτως ἐστίν, ὥστε μηδὲ ὄνον προσελθεῖν χρυσίον κομίζοντα.
<plut. regum 26.15> τῶν δὲ περὶ Λασθένην τὸν ̓Ολύνθιον ἐγκαλούντων καὶ ἀγανακτούντων, ὅτι προδότας αὐτοὺς ἔνιοι τῶν περὶ τὸν Φίλιππον ἀποκαλοῦσι, σκαιούς ἔφη φύσει καὶ ἀγροίκους εἶναι Μακεδόνας καὶ τὴν σκάφην σκάφην λέγοντας
<plut. regum 26.16> τῷ δὲ υἱῷ παρῄνει πρὸς χάριν ὁμιλεῖν τοῖς Μακεδόσι, κτώμενον ἑαυτῷ τὴν παρὰ τῶν πολλῶν δύναμιν, ἕως ἔξεστι βασιλεύοντος ἄλλου φιλάνθρωπον εἶναι.
<plut. regum 26.17> συνεβούλευε δὲ τῶν ἐν ταῖς πόλεσι δυνατῶν καὶ τοὺς ἀγαθοὺς φίλους κτᾶσθαι καὶ τοὺς πονηρούς, εἶτα οἷς μὲν χρῆσθαι οἷς δ' ἀποχρῆσθαι.
<plut. regum 26.18> πρὸς δὲ Φίλωνα τὸν Θηβαῖον εὐεργέτην αὐτοῦ γενόμενον καὶ ξένον, ὁπηνίκα διῆγεν ἐν Θήβαις.  ὁμηρεύων, ὕστερον δὲ μηδεμίαν παρ' αὐτοῦ δωρεὰν προσδεχόμενον “μή με” εἶπεν “ἀφαιροῦ τὸ ἀνίκητον εὐεργεσίας καὶ χάριτος ἡττώμενον.”
<plut. regum 26.19> ληφθέντων δὲ πολλῶν αἰχμαλώτων, ἐπίπρασκεν αὐτοὺς ἀνεσταλμένῳ τῷ χιτῶνι καθήμενος  οὐκ εὐπρεπῶς: εἷς οὖν τῶν πωλουμένων ἀνεβόησε “φεῖσαί μου, Φίλιππε, πατρικὸς γάρ εἰμί σου φίλος:” ἐρωτήσαντος δὲ τοῦ Φιλίππου “πόθεν, ὦ ἄνθρωπε,  γενόμενος καὶ πῶς;'” “ἐγγύς” ἔφη “φράσαι σοι βούλομαι προσελθών:” ὡς οὖν προσήχθη “μικρόν” ἔφη  “κατωτέρω τὴν χλαμύδα ποίησον, ἀσχημονεῖς γὰρ οὕτω καθήμενος:” καὶ ὁ Φίλιππος “ἄφετε αὐτόν” εἶπεν “ἀληθῶς γὰρ εὔνους ὢν καὶ φίλος ἐλάνθανεν.”
<plut. regum 26.20> ἐπεὶ δὲ ὑπό τινος ξένου κληθεὶς ἐπὶ δεῖπνον ἐν ὁδῷ πολλοὺς ἐπήγετο καὶ τὸν ξένον ἑώρα  θορυβούμενον, ἦν γὰρ οὐχ ἱκανὰ τὰ παρεσκευασμένα, προπέμπων τῶν φίλων ἑκάστῳ, πλακοῦντι χώραν  ἐκέλευεν ἀπολείπειν: οἱ δὲ πειθόμενοι καὶ προσδοκῶντες οὐκ ἢσθιον πολλά, καὶ πᾶσιν οὓτως ἤρκεσεν.
<plut. regum 26.21> ̔Ιππάρχου τοῦ Εὐβοέως ἀποθανόντος, δῆλος ἦν βαρέως φέρων εἰπόντος δέ τινος “ἀλλὰ μὴν ὡραῖος ὢν ἐκεῖνος ἀποτέθνηκεν”, “ἑαυτῷ γε” εἶπεν, “ἐμοὶ δὲ ταχέως: ἔφθη γὰρ τελευτῆσαι πρὶν ἢ παρ'  ἐμοῦ χάριν ἀξίαν τῆς φιλίας ἀπολαβεῖν.”
<plut. regum 26.22> πυθόμενος δ' ἐγκαλεῖν αὐτῷ τὸν ̓Αλέξανδρον, ὅτι παῖδας ἐκ πλειόνων ποιεῖται γυναικῶν, “οὐκοῦν” ἔφη “πολλοὺς ἔχων περὶ τῆς βασιλείας  ἀνταγωνιστὰς γενοῦ καλὸς κἀγαθός, ἵνα μὴ δι'  ἐμὲ τῆς βασιλείας τύχῃς ἀλλὰ διὰ σεαυτόν” ἐκέλευε δ' αὐτὸν ̓Αριστοτέλει προσέχειν καὶ φιλοσοφεῖν, “ὅπως” ἔφη “μὴ πολλὰ τοιαῦτα πράξῃς, ἐφ' οἷς ἐγὼ πεπραγμένοις μεταμέλομαι,”
<plut. regum 26.23> τῶν δὲ ̓Αντιπάτρου φίλων τινὰ κατατάξας  εἰς τοὺς δικαστάς, εἶτα τὸν πώγωνα βαπτόμενον αἰσθανόμενος καὶ τὴν κεφαλήν, ἀνέστησεν εἰπὼν τὸν ἄπιστον ἐν θριξὶ μὴ νομίζειν ἀξιόπιστον ἐν πράγμασι.
<plut. regum 26.24> Μαχαίτᾳ δέ τινα κρίνων δίκην καὶ ὑπονυστάζων  οὐ πάνυ προσεῖχε τοῖς δικαίοις ἀλλὰ κατέκρινεν ἐκείνου δὲ ἀναβοήσαντος ἐκκαλεῖσθαι τὴν κρίσιν, διοργισθεὶς “ἐπὶ τίνα;'” εἶπε: καὶ ὁ Μαχαίτας  “ἐπὶ σὲ βασιλεῦ αὐτόν, ἂν ἐγρηγορὼς καὶ προσέχων ἀκούῃς.” τότε μὲν οὖν ἀνέστη: γενόμενος δὲ μᾶλλον  ἐφ' ἑαυτῷ καὶ γνοὺς ἀδικούμενον τὸν Μαχαίταν τὴν μὲν κρίσιν οὐκ ἔλυσε, τὸ δὲ τίμημα τῆς δίκης αὐτὸς ἐξέτισεν.
<plut. regum 26.25> ἐπεὶ δὲ̔́Αρπαλος ὑπὲρ συγγενοῦς καὶ οἰκείου Κράτητος ἀδικημάτων δίκην ἔχοντος ἠξίου τὴν ζημίαν  εἰσενεγκεῖν ἀφεθῆναι δὲ τῆς κρίσεως, ἵνα μὴ λοιδορηθῇ, “βέλτιόν ἐστιν” εἶπε “τοῦτον αὐτὸν ἢ ἡμᾶς διὰ τοῦτον κακῶς ἀκούειν.”
<plut. regum 26.26> ἀγανακτούντων δὲ τῶν φίλων, ὅτι συρίττουσιν  αὐτὸν ἐν ̓Ολυμπίοις εὖ πεπονθότες οἱ Πελοποννήσιοι,  “τί οὖν” εἶπεν “ἐὰν κακῶς πάθωσι;'”
<plut. regum 26.27> κοιμηθεὶς δὲ πλείονα χρόνον ἐπὶ στρατείας εἶτα διαναστὰς “ἀσφαλῶς” εἶπεν “ἐκάθευδον: ̓Αντίπατρος γὰρ ἐγρηγόρει,”
<plut. regum 26.28> πάλιν δὲ ἡμέρας καθεύδοντος αὐτοῦ καὶ τῶν ἠθροισμένων ἐπὶ θύραις ̔Ελλήνων ἀγανακτούντων καὶ ἐγκαλούντων, ὁ Παρμενίων “μὴ θαυμάσητε” εἶπεν “εἰ καθεύδει νῦν Φίλιππος ὅτε γὰρ ἐκαθεύδετε ὑμεῖς, οὗτος ἐγρηγόρει.”
<plut. regum 26.29> ψάλτην δέ τινα βουλομένου παρὰ δεῖπνον ἐπανορθοῦν αὐτοῦ καὶ λαλεῖν περὶ κρουμάτων, ὁ ψάλτης “μὴ γένοιτό σοι” εἶπεν “ὦ βασιλεῦ κακῶς οὕτως, ἵνα ταῦτα ἐμοῦ βέλτιον εἰδῇς.  ”
<plut. regum 26.30> ἐπεὶ δὲ διενεχθέντος αὐτοῦ πρὸς ̓Ολυμπιάδα  τὴν γυναῖκα καὶ τὸν υἱὸν ἧκε Δημάρατος ὁ Κορίνθιος, ἐπυνθάνετο, πῶς πρὸς ἀλλήλους ἔχουσιν οἱ ̔́Ελληνες: καὶ ὁ Δημάρατος “πάνυ γοῦν” ἔφη σοὶ “περὶ τῆς τῶν ̔Ελλήνων ὁμονοίας ὁ λόγος ἐστίν, οὕτω πρὸς σὲ τῶν οἰκειοτάτων ἐχόντων” ὁ δὲ συμφρονήσας  ἐπαύσατο τῆς ὀργῆς καὶ διηλλάγη πρὸς αὐτούς.
<plut. regum 26.31> πρεσβύτιδος δὲ πενιχρᾶς ἀξιούσης ἐπ' αὐτοῦ κριθῆναι καὶ πολλάκις ἐνοχλούσης, ἔφη μὴ σχολάζειν: ἡ δὲ πρεσβῦτις ἐκκραγοῦσα “καὶ μὴ βασίλευε  ”  εἶπεν. ὁ δὲ θαυμάσας τὸ ῥηθὲν οὐ μόνον ἐκείνης ἀλλὰ καὶ τῶν ἄλλων εὐθὺς διήκουσεν.
<plut. regum 27.1> ̓Αλέξανδρος ἔτι παῖς ὤν, πολλὰ τοῦ Φιλίππου κατορθοῦντος, οὐκ ἔχαιρεν, ἀλλὰ πρὸς τοὺς συντρεφομένους  ἔλεγε παῖδας “ἐμοὶ δὲ ὁ πατὴρ οὐδὲν ἀπολείψει” τῶν δὲ παίδων λεγόντων ὅτι “σοὶ ταῦτα κτᾶται:” “τί δὲ ὄφελος” εἶπεν “ἐὰν ἔχω μὲν πολλὰ πράξω δὲ μηδέν;'”
<plut. regum 27.2> ἐλαφρὸς δὲ ὢν καὶ ποδώκης καὶ παρακαλούμενος  ὑπὸ τοῦ πατρὸς ̓Ολύμπια δραμεῖν στάδιον, “εἴγε” ἔφη “βασιλεῖς ἕξειν ἔμελλον ἀνταγωνιστάς,”
<plut. regum 27.3> ἀχθείσης δὲ παιδίσκης πρὸς αὐτὸν ὡς συναναπαυσομένης περὶ ἑσπέραν βαθεῖαν, ἠρώτησεν “ὅ τι τηνικαῦτα” τῆς δὲ εἰπούσης “περιέμενον γὰρ  τὸν ἄνδρα κατακλῖναι,'” πικρῶς ἐπετίμησε τοῖς παισὶν ὡς μικροῦ δι' αὐτοὺς μοιχὸς γενόμενος.
<plut. regum 27.4> ἐπιθυμιῶντι δὲ τοῖς θεοῖς ἀφειδῶς αὐτῷ καὶ πολλάκις ἐπιδραττομένῳ τοῦ λιβανωτοῦ, παρὼν Λεωνίδης ὁ παιδαγωγός “οὕτως” εἶπεν “ὦ παῖ, δαψιλῶς  ἐπιθυμιάσεις, ὅταν τῆς λιβανωτοφόρου κρατήσῃς.” ὡς οὖν ἐκράτησεν, ἔπεμψεν ἐπιστολὴν πρὸς αὐτὸν:  “ἀπέσταλκά σοι τάλαντα ἑκατὸν λιβανωτοῦ καὶ κασίας:, ἵνα μηκέτι μικρολογῇ περὶ τοὺς θεούς, εἰδὼς ὅτι καὶ τῆς ἀρωματοφόρου κρατοῦμεν.”
<plut. regum 27.5> μέλλων δὲ τὴν ἐπὶ Γρανίκῳ μάχην μάχεσθαι  παρεκάλει τοὺς Μακεδόνας ἀφθόνως δειπνεῖν καὶ πάντα φέρειν εἰς μέσον, ὡς αὔριον δειπνήσοντας ἐκ τῶν πολεμίων.
<plut. regum 27.6> Περίλλου δέ τινος τῶν φίλων αἰτήσαντος  προῖκα τοῖς θυγατρίοις, ἐκέλευσε πεντήκοντα τάλαντα λαβεῖν αὐτοῦ δὲ φήσαντος ἱκανὰ εἶναι δέκα, “σοὶ γε” ἔφη λαβεῖν, “ἐμοὶ δ' οὐχ ἱκανὰ δοῦναι.”
<plut. regum 27.7> ̓Αναξάρχῳ δὲ τῷ φιλοσόφῳ δοῦναι τὸν διοικητὴν ἐκέλευσεν ὅσον ἂν αἰτήσῃ: τοῦ δὲ διοικητοῦ  φήσαντος ὡς ἑκατὸν αἰτεῖ τάλαντα, “καλῶς” ἔφη “ποιεῖ  γινώσκων ὅτι φίλον ἔχει καὶ δυνάμενον τηλικαῦτα δωρεῖσθαι καὶ βουλόμενον.”
<plut. regum 27.8> ἐν δὲ τῇ Μιλήτῳ πολλοὺς ἀνδριάντας ἀθλητῶν θεασάμενος ̓Ολύμπια καὶ Πύθια νενικηκότων  “καὶ ποῦ τὰ τηλικαῦτα” ἔφη “ἦν σώματα, ὅτε οἱ βάρβαροι ὑμῶν τὴν πόλιν ἐπολιόρκουν”
<plut. regum 27.9> τῆς δὲ τῶν Καρῶν βασιλίσσης ̓́Αδας ὄψα καὶ πέμματα παρεσκευασμένα περιττῶς διὰ δημιουργῶν καὶ μαγείρων φιλοτιμουμένης ἀεὶ πέμπειν πρὸς  αὐτόν, ἔφη κρείττονας ἔχειν αὐτὸς ὀψοποιούς, πρὸς μὲν ἄριστον τὴν νυκτοπορίαν πρὸς δὲ δεῖπνον τὴν ὀλιγαριστίαν.
<plut. regum 27.10> ἐπεὶ δὲ παρεσκευασμένων πάντων πρὸς  μάχην, ἠρώτησαν οἱ στρατηγοὶ μή τι πρὸς τούτοις  ἕτερον;' οὐδέν εἶπεν ἢ ξυρᾶν τὰ γένεια τῶν Μακεδόνων: θαυμάσαντος δὲ τοῦ Παρμενίωνος “οὐκ οἶδας” εἶπεν “ὅτι βελτίων οὐκ ἔστιν ἐν μάχαις λαβὴ πώγωνος;'”
<plut. regum 27.11> Δαρείου δὲ διδόντος αὐτῷ μύρια τάλαντα  καὶ τὴν ̓Ασίαν νείμασθαι πρὸς αὐτὸν ἐπίσης, καὶ Παρμενίωνος εἰπόντος “ἔλαβον ἂν εἰ ̓Αλέξανδρος ἤμην.” “κἀγὼ νὴ Δία,” εἶπεν “εἰ Παρμενίων” ἤμην. ἀπεκρίνατο δὲ Δαρείῳ μήτε τὴν γῆν ἡλίους δύο  μήτε τὴν ̓Ασίαν δύο βασιλεῖς ὑπομένειν.
<plut. regum 27.12> μέλλοντι δὲ αὐτῷ περὶ τῶν ὅλων ἐν ̓Αρβήλοις κινδυνεύειν πρὸς ἑκατὸν μυριάδας ἀντιτεταγμένας προσῄεσαν οἱ φίλοι, τῶν στρατιωτῶν κατηγοροῦντες ὡς ἐν ταῖς σκηναῖς διαλαλούντων καὶ  συντιθεμένων, ὅπως μηδὲν τῶν λαφύρων εἰς τὸ βασιλικὸν ἀνοίσουσιν ἀλλ' αὐτοὶ κερδανοῦσιν. ὁ δὲ μειδιάσας “ἀγαθά” φησὶν “ἀγγέλλετε: νικᾶν γὰρ ἀνδρῶν οὐ φεύγειν παρεσκευασμένων ἀκούω διαλογισμούς.” καὶ προσιόντες αὐτῷ πολλοὶ τῶν στρατιωτῶν  ἔλεγον “ὦ βασιλεῦ, θάρρει καὶ μὴ φοβοῦ τὸ πλῆθος τῶν πολεμίων, αὐτὸν γὰρ ἡμῶν τὸν γράσον οὐχ ὑπομενοῦσι”
<plut. regum 27.13> Παρατασσομένου δὲ τοῦ στρατεύματος ἰδών  τινα τῶν στρατιωτῶν τὸ ἀκόντιον ἐναγκυλούμενον  ἐξέωσε τῆς φάλαγγος ὡς ἄχρηστον, ὃς “παρασκευάζεται δὴ νῦν, ὅτε χρῆσθαι δεῖ τοῖς ὅπλοις.”
<plut. regum 27.14> ἐπιστολὴν δὲ παρὰ τῆς μητρὸς ἀναγινώσκων ἀπορρήτους κατ' ̓Αντιπάτρου διαβολὰς ἔχουσαν, ἅμα τοῦ ̔Ηφαιστίωνος ὥσπερ εἰώθει συναναγινώσκοντος,  οὐκ ἐκώλυσεν ὡς δὲ ἀνέγνω, τὸν δακτύλιον ἀφελόμενος τὸν ἑαυτοῦ τῷ στόματι τῷ ἐκείνου τὴν σφραγῖδα ἐπέθηκεν.
<plut. regum 27.15> ἐν δὲ ̓́Αμμωνος ὑπὸ τοῦ προφήτου παῖς Διὸς προσαγορευθεὶς οὐδέν “γε” ἔφη “θαυμαστόν,  πάντων μὲν γὰρ ὁ Ζεὺς φύσει πατήρ ἐστιν, ἑαυτοῦ δὲ ποιεῖται τοὺς ἀρίστους.  ”
<plut. regum 27.16> τοξεύματι δὲ πληγεὶς εἰς τὸ σκέλος, ὡς πολλοὶ συνέδραμον τῶν πολλάκις εἰωθότων αὐτὸν  θεὸν προσαγορεύειν, διαχυθεὶς τῷ προσώπῳ “τουτὶ μὲν αἷμα” εἶπεν “ὡς ὁρᾶτε καὶ οὐκ  ἰχώρ, οἷόσπέρ τε ῥέει μακάρεσσι θεοῖσιν.  ”
<plut. regum 27.17> ἐπαινούντων δὲ ἐνίων τοῦ ̓Αντιπάτρου τὴν εὐτέλειαν ὡς ἀθρύπτως διαιτωμένου καὶ αὐστηρῶς, “ἔξωθεν” εἶπεν “̓Αντίπατρος λευκοπάρυφός ἐστι, τὰ  δὲ ἔνδον ὁλοπόρφυρος”
<plut. regum 27.18> ἐν δὲ χειμῶνι καὶ ψύχει τῶν φίλων τινὸς ἑστιῶντος αὐτόν, ἐσχάραν δὲ μικρὰν καὶ πῦρ ὀλίγον εἰσενέγκαντος, ἢ ξύλα ἢ λιβανωτὸν εἰσενεγκεῖν ἐκέλευσεν.
<plut. regum 27.19> ̓Αντιπατρίδου δὲ καλὴν ψάλτριαν ἐπὶ τὸ δεῖπνον ἀγαγόντος, κινηθεὶς τῇ ὄψει πρὸς αὐτὴν ὁ ̓Αλέξανδρος ἠρώτησε τὸν ̓Αντιπατρίδην, μή τι τυγχάνοι τῆς γυναικὸς ἐρῶν ἐκείνου δὲ ὁμολογήσαντος, ὦ “μιαρέ” εἶπεν “οὐκ ἀπάξεις εὐθὺς ἐκ τοῦ συμποσίου  τὴν γυναῖκα;”
<plut. regum 27.20> πάλιν δὲ Πύθωνα τὸν Εὐίου τοῦ αὐλητοῦ ἐρώμενον Κάσανδρος ἐβιάζετο φιλῆσαι: τὸν οὖν Εὔιον ὁρῶν ἀχθόμενον ἀνεπήδησε μετ' ὀργῆς ἐπὶ τὸν Κάσανδρον, κεκραγώς “ἀλλ' οὐδ' ἐρασθῆναί τινος  ἔξεστι δι' ὑμᾶς;'”
<plut. regum 27.21> ἀποστέλλοντος δὲ αὐτοῦ τῶν Μακεδόνων  τοὺς νοσώδεις καὶ ἀναπήρους ἐπὶ θάλασσαν, ἐνεδείχθη  τις εἰς τοὺς νοσοῦντας ἀπογεγραμμένος ἑαυτὸν οὐ νοσῶν. ἐπεὶ οὖν εἰς ὄψιν ἀχθεὶς καὶ ἀνακρινόμενος ὡμολόγησε προφασίζεσθαι δι' ἔρωτα Τελεσίππας ἀπιούσης ἐπὶ θάλασσαν, ἠρώτησεν ὁ ̓Αλέξανδρος  “πρὸς τίνα δεῖ περὶ τῆς Τελεσίππας διαλέγεσθαι:” πυθόμενος δὲ ἐλευθέραν οὖσαν “οὐκοῦν” ἔφη “ὦ ̓Αντιγένη, πείθωμεν τὴν Τελεσίππαν, ἵνα μείνῃ μεθ' ἡμῶν: βιάζεσθαι γὰρ ἐλευθέραν οὖσαν οὐχ ἡμέτερον.”
<plut. regum 27.22> τῶν δὲ μισθοφορούντων ̔Ελλήνων παρὰ τοῖς  πολεμίοις ὑποχειρίων γενομένων, τοὺς μὲν ̓Αθηναίους  ἐκέλευσεν ἐν πέδαις φυλάττειν ὅτι τροφὴν ἔχοντες ἐκ δημοσίου μισθοφοροῦσι καὶ τοὺς Θεσσαλοὺς ὅτι τὴν ἀρίστην κεκτημένοι οὐ γεωργοῦσι: τοὺς δὲ Θηβαίους ἀφῆκεν εἰπὼν ὅτι “μόνοις τούτοις οὔτε πόλις  οὔτε χώρα δι' ἡμᾶς ἀπολέλειπται.”
<plut. regum 27.23> τῶν δὲ ̓Ινδῶν τὸν ἄριστα τοξεύειν δοκοῦντα καὶ λεγόμενον διὰ δακτυλίου τὸν ὀιστὸν ἀφιέναι λαβὼν αἰχμάλωτον ἐκέλευσεν ἐπιδείξασθαι, καὶ μὴ βουλόμενον ὀργισθεὶς ἀνελεῖν προσέταξε: ἐπεὶ δὲ  ἀγόμενος ὁ ἄνθρωπος ἔλεγε πρὸς τοὺς ἄγοντας, ὅτι πολλῶν ἡμερῶν οὐ μεμελέτηκε καὶ ἐφοβήθη διαπεσεῖν, ἀκούσας ὁ ̓Αλέξανδρος ἐθαύμασε καὶ ἀπέλυσε μετὰ δώρων αὐτόν, ὅτι μᾶλλον ἀποθανεῖν ὑπέμεινεν ἢ τῆς δόξης ἀνάξιος φανῆναι,
<plut. regum 27.24> ἐπεὶ δὲ Ταξίλης, εἷς τῶν ̓Ινδῶν βασιλεὺς ὤν, ἀπαντήσας προυκαλεῖτο μὴ μάχεσθαι μηδὲ πολεμεῖν ̓Αλέξανδρον, ἀλλ' εἰ μέν ἐστιν ἥττων, εὖ  πάσχειν, εἰ δὲ βελτίων, εὖ ποιεῖν: ἀπεκρίνατο περὶ αὐτοῦ τούτου μαχετέον εἶναι , πότερος εὖ ποιῶν περιγένηται.
<plut. regum 27.25> περὶ δὲ τῆς λεγομένης ̓Αόρνου πέτρας ἐν ̓Ινδοῖς ἀκούσας, ὅτι τὸ μὲν χωρίον δυσάλωτόν ἐστιν, ὁ δὲ ἔχων αὐτὸ δειλός ἐστι, “νῦν” ἔφη “τὸ χωρίον εὐάλωτόν ἐστιν.”
<plut. regum 27.26> ἐπεὶ δὲ ἄλλος ἔχων πέτραν ἄληπτον δοκοῦσαν εἶναι ἐνεχείρισεν ἑαυτὸν μετὰ τῆς πέτρας τῷ ̓Αλεξάνδρῳ,   καὶ τῆς δυνάμεως ἐκέλευσεν ἄρχειν καὶ προσέθηκε χώραν, εἰπὼν ὅτι “φρονεῖν μοι δοκεῖ ὁ ἄνθρωπος, ἀνδρὶ μᾶλλον ἀγαθῷ πιστεύσας ἑαυτὸν ἢ ὀχυρῷ τόπῳ.”
<plut. regum 27.27> μετὰ δὲ τὴν τῆς πέτρας ἅλωσιν τῶν φίλων  λεγόντων ὑπερβεβληκέναι τὸν ̔Ηρακλέα ταῖς πράξεσιν, “ἀλλ' ἐγώ” εἶπε “τὰς ἐμὰς πράξεις μετὰ τῆς ἡγεμονίας ἑνὸς οὐ νομίζω ῥήματος ἀνταξίας εἶναι τοῦ ̔Ηρακλέους”
<plut. regum 27.28> τῶν δὲ φίλων τινὰς αἰσθόμενος ἐν τῷ  κυβεύειν οὐ παίζοντας ἐζημίωσε.
<plut. regum 27.29> τῶν δὲ πρώτων φίλων καὶ κρατίστων τιμᾶν μὲν ἐδόκει Κρατερὸν μάλιστα πάντων, φιλεῖν δὲ ̔Ηφαιστίωνα. “κρατερὸς μὲν γάρ” ἔφη “φιλοβασιλεύς ἐστιν, ̔Ηφαιστίων δὲ φιλαλέξανδρος  ”
<plut. regum 27.30> Ξενοκράτει δὲ τῷ φιλοσόφῳ πεντήκοντα τάλαντα πέμψας, ὡς οὐκ ἐδέξατο μὴ δεῖσθαι φήσας, ἠρώτησεν “εἰ μηδὲ φίλον ἔχει Ξενοκράτης ἐμοὶ μὲν γάρ” ἔφη “μόλις ὁ Δαρείου πλοῦτος εἰς τοὺς φίλους ἤρκεσεν.”
<plut. regum 27.31> ἐπεὶ δὲ Πῶρος ἐρωτηθεὶς ὑπ' αὐτοῦ μετὰ  τὴν μάχην “πῶς σοι χρήσωμαι;'” “βασιλικῶς” εἶπε, καὶ προσερωτηθεὶς “καὶ μή τι ἄλλο;'” “πάντα” εἶπεν “ἐν τῷ βασιλικῶς ἔνεστι:” θαυμάσας καὶ τὴν σύνεσιν αὐτοῦ καὶ τὴν ἀνδραγαθίαν πλείονα χώραν ἧς πρότερον  εἶχε προσέθηκε.
<plut. regum 27.32> πυθόμενος δὲ ὑπό τινος λοιδορεῖσθαι “βασιλικόν” ἔφη “ἐστὶν εὖ ποιοῦντα κακῶς ἀκούειν.”
<plut. regum 27.33> ἀποθνῄσκων δὲ πρὸς τοὺς ἑταίρους ἀπιδὼν ἔφη μέγαν “ὁρῶ μου τὸν ἐπιτάφιον ἐσόμενον.”
<plut. regum 27.34> τελευτήσαντος δὲ αὐτοῦ Δημάδης ὁ ῥήτωρ “ὅμοιον” ἔφη “διὰ τὴν ἀναρχίαν ὁρᾶσθαι τὸ στρατόπεδον τῶν Μακεδόνων ἐκτετυφλωμένῳ τῷ Κύκλωπι.”
<plut. regum 28.1> Πτολεμαῖος ὁ Λάγου τὰ πολλὰ παρὰ τοῖς φίλοις ἐδείπνει καὶ ἐκάθευδεν εἰ δέ ποτε δειπνίζοι, τοῖς  ἐκείνων ἐχρῆτο μεταπεμπόμενος ἐκπώματα καὶ στρώματα καὶ τραπέζας: αὐτὸς δὲ οὐκ ἐκέκτητο πλείω τῶν ἀναγκαίων, ἀλλὰ τοῦ πλουτεῖν ἔλεγε τὸ πλουτίζειν εἶναι βασιλικώτερον.
<plut. regum 29.1> ̓Αντίγονος εἰσέπραττε χρήματα συντόνως: εἰπόντος  δέ τινος “ἀλλ' οὐκ ̓Αλέξανδρος ἦν τοιοῦτος” “εἰκότως” εἶπεν, “ἐκεῖνος μὲν γὰρ ἐθέριζε τὴν ̓Ασίαν, ἐγὼ δὲ καλαμῶμαι.”
<plut. regum 29.2> τῶν δὲ στρατιωτῶν ἰδών τινας ἐν τοῖς θώραξι καὶ τοῖς κράνεσι σφαιρίζοντας ἥσθη, καὶ τοὺς  ἡγεμόνας αὐτῶν μετεπέμπετο ἐπαινέσαι βουλόμενος:  ὡς δὲ ἤκουσεν ὅτι πίνουσιν, τὰς ἐκείνων ἡγεμονίας τοῖς στρατιώταις ἔδωκε.
<plut. regum 29.3> θαυμαζόντων δὲ πάντων, ὅτι γέρων γενόμενος  ἠπίως ἐχρῆτο καὶ πράως τοῖς πράγμασι, “πρότερον  μὲν γάρ” εἶπε “δυνάμεως ἐδεόμην, νῦν δὲ δόξης καὶ εὐνοίας.”
<plut. regum 29.4> πρὸς δὲ τὸν υἱὸν Φίλιππον πυθόμενον πλειόνων παρόντων “πότε μέλλομεν ἀναζευγνύναι;” “τί δέδοικας;” εἶπε “μὴ μόνος τῆς σάλπιγγος οὐκ ἀκούσῃς;' ”
<plut. regum 29.5> σπουδάσαντος δὲ τοῦ νεανίσκου λαβεῖν κατάλυσιν παρὰ γυναικὶ χήρᾳ τρεῖς ἐχούσῃ θυγατέρας εὐπρεπεῖς, καλέσας τὸν ἐπὶ τῶν ξενίων εἶπεν “οὐκ ἐξάξεις μου τὸν υἱὸν ἀπὸ τῆς στενοχωρίας;'”
<plut. regum 29.6> νοσήσας δὲ μακρὰν νόσον ὡς ἀνέρρωσεν  “οὐδέν” ἔφη “χεῖρον: ὑπέμνησε γὰρ ἡμᾶς ἡ νόσος μὴ μέγα φρονεῖν ὡς ὄντας θνητούς.”
<plut. regum 29.7> ̔Ερμοδότου δὲ αὐτὸν ἐν τοῖς ποιήμασιν ̔Ηλίου παῖδα γράψαντος “οὐ ταῦτά μοι” ἔφη “σύνοιδεν ὁ λασανοφόρος”
<plut. regum 29.8> εἰπόντος δέ τινος ὅτι “πάντα καλὰ καὶ δίκαια” τοῖς βασιλεῦσι “ναὶ μὰ Δία εἶπε “τοῖς τῶν βαρβάρων” ἡμῖν δὲ μόνα καλὰ τὰ καλὰ καὶ μόνα δίκαια τὰ δίκαια.”
<plut. regum 29.9> Μαρσύου τοῦ ἀδελφοῦ δίκην ἔχοντος, ἀξιοῦντος  δὲ τὴν κρίσιν αὐτῷ γενέσθαι κατ' οἰκίαν, “ἔσται μὲν οὖν” εἶπεν “ἐν τῇ ἀγορᾷ καὶ πάντων ἀκουόντων, εἰ μηδὲν ἀδικοῦμεν.”
<plut. regum 29.10> ἐπεὶ δέ ποτε χειμῶνος ἐν τόποις σπανίζουσι  τῶν ἐπιτηδείων ἠνάγκασε καταζεῦξαι καὶ τῶν στρατιωτῶν τινες ἐλοιδόρουν αὐτὸν ἀγνοοῦντες ὅτι πλησίον  ἐστὶν , τῇ βακτηρίᾳ τὴν σκηνὴν διαστείλας “οἰμώξετε” εἶπεν “εἰ μὴ μακρότερον ἀποστάντες λοιδορήσετε  ἡμᾶς.”
<plut. regum 29.11> ̓Αριστοδήμου δὲ τῶν φίλων τινὸς ἐκ μαγείρου γεγονέναι δοκοῦντος, συμβουλεύοντος δὲ αὐτῷ τῶν ἀναλωμάτων καὶ τῶν δωρεῶν ἀφαιρεῖν, “οἱ λόγοι σου” εἶπεν “ὦ ̓Αριστόδημε, περιζώματος ὄζουσιν.”
<plut. regum 29.12> ̓Αθηναίων δὲ δοῦλον αὐτοῦ τιμώμενον εἰς τὴν πολιτείαν ὡς ἐλεύθερον ἐγγραψάντων, “οὐκ ἂν ” εἶπεν “ἐβουλόμην ἕνα ̓Αθηναῖον ὑπ' ἐμοῦ μαστιγοῦσθαι.”
<plut. regum 29.13> νεανίσκου δέ τινος τῶν ̓Αναξιμένους τοῦ  ῥήτορος μαθητῶν λόγον ἐσκεμμένον ἐκ παρασκευῆς  εἰπόντος ἐπ' αὐτοῦ, βουλόμενός τι μαθεῖν ἠρώτησεν: ἀποσιωπήσαντος δὲ τοῦ νεανίσκου “τί λέγεις;'” εἶπεν “ἢ  'ταῦτ' ἐστὶ τἀν δέλτοισιν ἐγγεγραμμένα;  ”
<plut. regum 29.14> ἑτέρου δὲ ῥήτορος ἀκούων λέγοντος, ὅτι  χιονοβόλος ἡ ὥρα γενομένη λιποβοτανεῖν ἐποίησε τὴν χώραν, “οὐ παύσῃ μοι” εἶπεν “ὡς ὄχλῳ χρώμενος;'”
<plut. regum 29.15> Θρασύλλου δὲ τοῦ κυνικοῦ δραχμὴν αἰτήσαντος αὐτόν, “ἀλλ' οὐ βασιλικόν” ἔφη “τὸ δόμα:” τοῦ δὲ εἰπόντος “οὐκοῦν τάλαντον δός μοι,” “ἀλλ' οὐ κυνικόν,  ” ἔφη “τὸ λῆμμα.”
<plut. regum 29.16> πέμπων δὲ Δημήτριον τὸν υἱὸν μετὰ νεῶν πολλῶν καὶ δυνάμεων ἐλευθερώσοντα τοὺς: ̔́Ελληνας   ἔλεγε τὴν δόξαν ὥσπερ ἀπὸ σκοπῆς τῆς ̔Ελλάδος εἰς τὴν οἰκουμένην πυρσεύεσθαι.
<plut. regum 29.17> ̓Ανταγόρου δὲ τοῦ ποιητοῦ γόγγρον ἓψοντος καὶ αὐτοῦ τὴν λοπάδα σείοντος, ἐπιστὰς ἐξόπισθεν  “οἴει” φησὶ τὸν “̔́Ομηρον, ὦ ̓Ανταγόρα, γόγγρον ἕψειν τὰς τοῦ ̓Αγαμέμνονος γράφοντα πράξεις;'” καὶ ὁ ̓Ανταγόρας “σὺ δέ” εἶπεν “ὦ βασιλεῦ, τὸν ̓Αγαμέμνονα νομίζεις πράττοντα τὰς πράξεις ἐκείνας πολυπραγμονεῖν, εἴ τις ἐν τῷ στρατοπέδῳ γόγγρον ἕψει;”
<plut. regum 29.18> ὄναρ δ' ἰδὼν χρυσοῦν θέρος ἐξαμῶντα Μιθριδάτην ἐβουλεύσατο κτεῖναι, καὶ Δημητρίῳ τῷ υἱῷ φράσας ὥρκωσε σιωπῆσαι: ὁ δὲ παραλαβὼν τὸν Μιθριδάτην καὶ συμπεριπατῶν παρὰ θάλασσαν ἐν τῷ αἰγιαλῷ κατέγραψε τῷ σαυρωτῆρι τοῦ δόρατος  “φεῦγε, Μιθριδᾶτα” ἐκεῖνος δὲ νοήσας ἔφυγεν εἰς Πόντον κἀκεῖ βασιλεύων διετέλεσε.
<plut. regum 30.1> ̔Ροδίους δὲ πολιορκῶν ὁ Δημήτριος ἔλαβεν ἔν τινι προαστείῳ πίνακα Πρωτογένους τοῦ ζωγράφου  τὸν ̓Ιάλυσον γράφοντος: “ἐπικηρυκευσαμένων δὲ τῶν ̔Ροδίων καὶ φείσασθαι τοῦ πίνακος παρακαλούντων, ἔφη μᾶλλον ἂν τὰς τοῦ πατρὸς εἰκόνας ἢ τὴν γραφὴν ἐκείνην διαφθεῖραι.” σπεισάμενος δὲ τοῖς ̔Ροδίοις τὴν ἑλέπολιν ἀπέλιπε παρ' αὐτοῖς, ὑπόδειγμα τῆς αὑτοῦ μεγαλουργίας ἐκείνων δὲ ἀνδρείας  ἐσομένην.
<plut. regum 30.2> ἀποστάντων δὲ τῶν ̓Αθηναίων, ἑλὼν τὴν πόλιν ἤδη κακῶς ὑπὸ σιτοδείας ἔχουσαν, εὐθὺς ἐκκλησίας αὐτῷ συναχθείσης, ἐπέδωκε δωρεὰν σῖτον αὐτοῖς: δημηγορῶν δὲ περὶ τούτων ἐβαρβάρισε: τῶν   δὲ καθημένων τινὸς ὡς ἔδει τὸ ῥῆμα λεχθῆναι παραφωνήσαντος, “οὐκοῦν” ἔφη “καὶ τῆς ἐπανορθώσεως ταύτης ἄλλους ὑμῖν πεντακισχιλίους ἐπιδίδωμι μεδίμνους.”
<plut. regum 31.1> ̓Αντίγονος ὁ δεύτερος, Δημητρίου τοῦ πατρὸς  ἁλόντος καὶ πέμψαντός τινα τῶν φίλων καὶ κελεύοντος μὴ προσέχειν, ἄν τι γράφῃ βιασθεὶς ὑπὸ Σελεύκου, μηδὲ παραχωρεῖν τῶν πόλεων, αὐτὸς ἔγραψε πρὸς Σέλευκον ἐξιστάμενος αὐτῷ τῆς ἀρχῆς ἁπάσης καὶ παραδιδοὺς ὅμηρον ἑαυτὸν ἐπὶ τῷ τὸν  πατέρα Δημήτριον ἀπολυθῆναι
<plut. regum 31.2> μέλλων δὲ ναυμαχεῖν πρὸς τοὺς Πτολεμαίου  στρατηγοὺς, εἰπόντος τοῦ κυβερνήτου πολὺ πλείονας εἶναι τὰς τῶν πολεμίων ναῦς, “ἐμὲ δέ” ἔφη “αὐτὸν παρόντα πρὸς πόσας ἀντιτάττεις;”
<plut. regum 31.3> ὑποχωρῶν δέ ποτε τοῖς πολεμίοις ἐπερχομένοις οὐκ ἔφη φεύγειν, ἀλλὰ διώκειν τὸ συμφέρον ὀπίσω κείμενον.
<plut. regum 31.4> ἐπεὶ δὲ νεανίσκος ἀνδρείου πατρός, αὐτὸς δὲ μὴ πάνυ δοκῶν ἀγαθὸς εἶναι στρατιώτης ἠξίου  τὰς τοῦ πατρὸς λαμβάνειν ἀποφοράς, “ἀλλ' ἐγὼ” εἶπεν “ὦ μειράκιον, ἀνδραγαθίας οὐ πατραγαθίας μισθοὺς καὶ δωρεὰς δίδωμι.  ”
<plut. regum 31.5> Ζήνωνος δὲ τοῦ Κιτιέως ἀποθανόντος, ὃν μάλιστα τῶν φιλοσόφων ἐθαύμασεν, ἔλεγε τὸ θέατρον αὐτοῦ τῶν πράξεων ἀνῃρῆσθαι.
<plut. regum 32.1> Λυσίμαχος ἐν Θρᾴκῃ κρατηθεὶς ὑπὸ Δρομιχαίτου  καὶ διὰ δίψαν ἑαυτὸν καὶ τὸ στράτευμα παραδούς, ὡς ἔπιεν αἰχμάλωτος γενόμενος, “ὦ θεοί” εἶπεν “ὡς μικρᾶς ἡδονῆς ἕνεκα δοῦλον ἐμαυτὸν ἐκ βασιλέως πεποίηκα.”
<plut. regum 32.2> πρὸς δὲ Φιλιππίδην τὸν κωμῳδιοποιὸν φίλον  ὄντα καὶ συνήθη “τίνος σοι” εἶπε “τῶν ἐμῶν μεταδῶ;” κἀκεῖνος “οὗ βούλει πλὴν τῶν ἀπορρήτων.”
<plut. regum 33.1> ̓Αντίπατρος ἀκούσας τὴν Παρμενίωνος ὑπὸ ̓Αλεξάνδρου τελευτὴν “εἰ μὲν ἐπεβούλευσεν” ̓Αλεξάνδρῳ Παρμενίων εἶπε “τίνι πιστευτέον; εἰ δὲ μή, τί  πρακτέον;”
<plut. regum 33.2> Δημάδου δὲ τοῦ ῥήτορος ἤδη πρεσβύτου γεγονότος, ἔφη καθάπερ ἱερείου διαπεπραγμένου καταλείπεσθαι μόνην τὴν γαστέρα καὶ τὴν γλῶτταν.
<plut. regum 34.1> ̓Αντίοχος ὁ τρίτος ἔγραψε ταῖς πόλεσιν ἄν  τι γράψῃ παρὰ τοὺς νόμους κελεύων γενέσθαι, μὴ προσέχειν ὡς ἠγνοηκότι,
<plut. regum 34.2> τὴν δὲ τῆς ̓Αρτέμιδος ἱέρειαν ἰδὼν ὑπερβολῇ  καλὴν φανεῖσαν εὐθὺς ἀνέζευξεν ἐξ ̓Εφέσου, φοβούμενος μὴ παρὰ γνώμην ἐκβιασθῇ πρᾶξαί τι τῶν οὐχ ὁσίων.
<plut. regum 35.1> ̓Αντίοχος τοῦ ̔Ιερακος. ̓Αντίοχος ὁ ἐπικληθεὶς ̔Ιέραξ ἐπολέμει περὶ  τῆς βασιλείας πρὸς τὸν ἀδελφὸν Σέλευκον: ἐπεὶ δὲ ὁ Σέλευκος ἡττηθεὶς ὑπὸ Γαλατῶν οὐδαμοῦ φανερὸς ἦν ἀλλ' ἐδόκει κατακεκόφθαι, θεὶς τὴν πορφύραν ὁ ̓Αντίοχος φαιὸν ἱμάτιον ἀνέλαβε. μετ' ὀλίγον δὲ πυθόμενος τὸν ἀδελφὸν σῴζεσθαι, εὐαγγέλια τοῖς  θεοῖς ἔθυσε καὶ τὰς πόλεις τὰς ὑφ' ἑαυτοῦ στεφανηφορεῖν ἐποίησεν.
<plut. regum 36.1> Εὐμένης ἐπιβουλευθεὶς ὑπὸ Περσέως ἔδοξε τεθνάναι τῆς δὲ φήμης εἰς Πέργαμον κομισθείσης, ̓́Ατταλος  ὁ ἀδελφὸς αὐτοῦ περιθέμενος τὸ διάδημα καὶ  τὴν γυναῖκα γήμας ἐβασίλευσε: πυθόμενος δὲ προσιόντα ζῶντα τὸν ἀδελφὸν ἀπήντησεν ὥσπερ εἰώθει μετὰ τῶν σωματοφυλάκων δοράτιον ἔχων: ὁ δὲ Εὐμένης φιλοφρόνως ἀσπασάμενος αὐτὸν καὶ πρὸς τὸ οὖς εἰπών   μὴ σπεῦδε γῆμαι πρὶν τελευτήσαντ' ἴδῃς,  οὐδὲν ἄλλο παρὰ πάντα τὸν βίον οὔτ' εἶπεν ὕποπτον οὔτε ἐποίησεν, ἀλλὰ καὶ τελευτῶν ἐκείνῳ τὴν γυναῖκα καὶ τὴν βασιλείαν ἀπέλιπεν. ἀνθ' ὧν ἐκεῖνος οὐδὲν ἐξ ἑαυτοῦ τέκνον ἔθρεψε, πολλῶν γενομένων,  ἀλλὰ τῷ Εὐμένους υἱῷ : τὴν βασιλείαν ἔτι ζῶν ἐνηλίκῳ γενομένῳ παρέδωκε.
<plut. regum 37.1> Πύρρον οἱ υἱοὶ παῖδες ὄντες ἠρώτων, τίνι καταλείψει τὴν βασιλείαν: καὶ ὁ Πύρρος εἶπεν “ὃς  ἂν ὑμῶν ὀξυτέραν ἔχῃ τὴν μάχαιραν.”
<plut. regum 37.2> ἐρωτηθεὶς δὲ πότερον Πύθων ἢ Καφισίας αὐλητὴς ἀμείνων “Πολυσπέρχων” ἔφη “στρατηγός.”
<plut. regum 37.3> ἐπεὶ δὲ συμβαλὼν ̔Ρωμαίοις δὶς ἐνίκησε πολλοὺς τῶν φίλων καὶ τῶν ἡγεμόνων ἀπολέσας, “ἂν ἔτι”  ἔφη “μίαν μάχην ̔Ρωμαίους νικήσωμεν, ἀπολώλαμεν.”
<plut. regum 37.4> ἐπεὶ δὲ Σικελίας ἀποτυχὼν ἐξέπλει, μεταστραφεὶς ὀπίσω πρὸς τοὺς φίλους “οἵαν” ἔφη “̔Ρωμαίοις  καὶ Καρχηδονίοις ἀπολείπομεν παλαίστραν.”
<plut. regum 37.5> τῶν δὲ στρατιωτῶν ̓Αετὸν αὐτὸν προσαγορευόντων  “τί γάρ” εἶπεν “οὐ μέλλω, τοῖς ὑμετέροις ὅπλοις ὥσπερ ὠκυπτέροις αἰρόμενος;”
<plut. regum 37.6> ἀκούσας δὲ ὅτι νεανίσκοι πολλὰ βλάσφημα περὶ αὐτοῦ πίνοντες εἰρήκασιν, ἐκέλευσεν ἀχθῆναι μεθ' ἡμέραν πρὸς αὐτὸν ἅπαντας: ἀχθέντων δὲ τὸν  πρῶτον ἠρώτησεν , εἰ ταῦτα εἰρήκασι περὶ αὐτοῦ καὶ ὁ νεανίσκος “ταῦτα” εἶπεν “ὦ βασιλεῦ,' πλείονα δ' ἂν τούτων εἰρήκειμεν, εἰ πλείονα οἶνον εἴχομεν.”
<plut. regum 38.1> ̓Αντίοχος ὁ στρατεύσας δεύτερον ἐπὶ Πάρθους, ἔν τινι κυνηγεσίῳ καὶ διωγμῷ τῶν φίλων καὶ   θεραπόντων ἀποπλανηθείς, εἰς ἔπαυλιν πενήτων ἀνθρώπων ἀγνοούμενος εἰσῆλθε καὶ παρὰ τὸ δεῖπνον ἐμβαλὼν λόγον περὶ τοῦ βασιλέως ἤκουσεν, ὅτι τἄλλα χρηστός ἐστιν, φίλοις δὲ μοχθηροῖς; ἐπιτρέπων τὰ  πλεῖστα παρορᾷ καὶ πολλάκις ἀμελεῖ τῶν ἀναγκαίων διὰ τὸ λίαν φιλόθηρος εἶναι. τότε μὲν οὖν ἐσιώπησεν: ἅμα δὲ ἡμέρᾳ τῶν δορυφόρων παραγενομένων ἐπὶ τὴν ἔπαυλιν φανερὸς γενόμενος, προσφερομένης τῆς πορφύρας αὐτῷ καὶ τοῦ διαδήματος, “ἀλλὰ ἀφ'  ἧς” εἶπεν “ἡμέρας: ὑμᾶς ἀνείληφα, πρῶτον ἐχθὲς ἀληθινῶν λόγων ἤκουσα περὶ ἐμαυτοῦ.”
<plut. regum 38.2> τῶν δὲ ̓Ιουδαίων, πολιορκοῦντος αὐτοῦ τὰ ̔Ιεροσόλυμα, πρὸς τὴν μεγίστην ἑορτὴν αἰτησαμένων ἑπτὰ ἡμερῶν ἀνοχάς, οὐ μόνον ἔδωκε ταύτας, ἀλλὰ  καὶ ταύρους χρυσόκερως παρασκευασάμενος καὶ θυμιαμάτων καὶ ἀρωμάτων πλῆθος ἄχρι τῶν πυλῶν ἐπόμπευσε: καὶ παραδοὺς τοῖς ἐκείνων ἱερεῦσι τὴν θυσίαν αὐτὸς ἐπανῆλθεν εἰς τὸ στρατόπεδον. οἱ δὲ ̓Ιουδαῖοι θαυμάσαντες εὐθὺς ἑαυτοὺς μετὰ τὴν ἑορτὴν  ἐνεχείρισαν.
<plut. regum 39.1> Θεμιστοκλῆς ἔτι μειράκιον ὢν ἐν πότοις ἐκυλινδεῖτο καὶ γυναιξὶν ἐπεὶ δὲ Μιλτιάδης στρατηγῶν ἐνίκησεν ἐν Μαραθῶνι τοὺς βαρβάρους, οὐκέτι ἦν  ἐντυχεῖν ἀτακτοῦντι Θεμιστοκλεῖ: πρὸς δὲ τοὺς θαυμάζοντας,  τὴν μεταβολὴν ἔλεγεν ὡς “οὐκ ἐᾷ με καθεύδειν οὐδὲ ῥᾳθυμεῖν τὸ Μιλτιάδου τρόπαιον.”
<plut. regum 39.2> ἐρωτηθεὶς δὲ πότερον ̓Αχιλλεὺς ἐβούλετ' ἂν  ἢ ̔́Ομηρος εἶναι, “σὺ δ' αὐτός” ἔφη “πότερον ἤθελες ὁ νικῶν ̓Ολυμπίασιν ἢ ὁ κηρύσσων τοὺς νικῶντας εἶναι;”
<plut. regum 39.3> Ξέρξου δὲ καταβαίνοντος ἐπὶ τὴν ̔Ελλάδα  τῷ μεγάλῳ στόλῳ, φοβηθεὶς ̓Επικύδην τὸν δημαγωγὸν αἰσχροκερδῆ καὶ δειλὸν ὄντα μὴ στρατηγὸς γενόμενος ἀπολέσῃ τὴν πόλιν, ἔπεισεν ἀργυρίῳ τῆς στρατηγίας ἀποστῆναι.
<plut. regum 39.4> ̓Αδειμάντου δὲ ναυμαχεῖν μὴ τολμῶντος, εἰπόντος   πρὸς τὸν Θεμιστοκλέα τοὺς ̔́Ελληνας παρακαλοῦντα καὶ προτρέποντα “ὦ Θεμιστόκλεις, τοὺς ἐν τοῖς ἀγῶσι προεξανισταμένους μαστιγοῦσιν,” “ναὶ” εἶπεν “ὦ ̓Αδείμαντε, τοὺς δὲ λειπομένους οὐ στεφανοῦσιν.”
<plut. regum 39.5> ἐπαραμένου δὲ τοῦ Εὐρυβιάδου τὴν βακτηρίαν ὡς πατάξοντος “πάταξον μὲν οὖν” εἶπεν “ἄκουσον δέ.”
<plut. regum 39.6> μὴ πείθων δὲ τὸν Εὐρυβιάδην ἐν τοῖς στενοῖς ναυμαχῆσαι, κρύφα πρὸς τὸν βάρβαρον ἔπεμψε  παραινῶν μὴ δεδιέναι τοὺς ̔́Ελληνας ἀποδιδράσκοντας ἐπεὶ δὲ πεισθεὶς ἐκεῖνος ἡττήθη ναυμαχήσας ὅπου συνέφερε τοῖς ̔́Ελλησι, πάλιν ἔπεμψε πρὸς αὐτὸν  κελεύων φεύγειν ἐπὶ τὸν ̔Ελλήσποντον τὴν ταχίστην ὡς τῶν ̔Ελλήνων διανοουμένων λύειν τὴν γέφυραν,  ἵνα σῴζων τοὺς ̔́Ελληνας ἐκεῖνον δοκῇ σῴζειν.
<plut. regum 39.7> τοῦ δὲ Σεριφίου πρὸς αὐτὸν εἰπόντος, ὡς οὐ δι' αὑτὸν ἀλλὰ διὰ τὴν πόλιν ἔνδοξός ἐστιν,  “ἀληθῆ λέγεις” εἶπεν “ἀλλ' οὔτ' ἂν ἐγὼ Σερίφιος ὢν ἐγενόμην ἔνδοξος οὔτε σὺ ̓Αθηναῖος.”
<plut. regum 39.8> ̓Αντιφάτου δὲ τοῦ καλοῦ πρότερον μὲν ἐρῶντα τὸν Θεμιστοκλέα φεύγοντος καὶ καταφρονοῦντος, ἐπεὶ  δὲ δόξαν ἔσχε μεγάλην καὶ δύναμιν, προσερχομένου καὶ κολακεύοντος, “ὦ μειράκιον” εἶπεν “ὀψὲ μὲν ἀμφότεροι ἀλλὰ νοῦν ἐσχήκαμεν.”
<plut. regum 39.9> πρὸς δὲ Σιμωνίδην ἐξαιτούμενόν τινα κρίσιν οὐ δικαίαν ἔφη μήτ' ἂν ἐκεῖνον γενέσθαι ποιητὴν  ἀγαθὸν ᾄδοντα παρὰ μέλος μήτ' αὐτὸν ἄρχοντα χρηστὸν δικάζοντα παρὰ τὸν νόμον.
<plut. regum 39.10> τὸν δὲ υἱὸν ἐντρυφῶντα τῇ μητρὶ πλεῖστον ̔Ελλήνων ἔλεγε δύνασθαι: τῶν γὰρ ̔Ελλήνων ἄρχειν ̓Αθηναίους, ̓Αθηναίων δ' ἑαυτόν, αὑτοῦ δὲ τὴν ἐκείνου  μητέρα, τῆς δὲ μητρὸς ἐκεῖνον.
<plut. regum 39.11> τῶν δὲ τὴν θυγατέρα μνωμένων αὐτοῦ τὸν ἐπιεικῆ τοῦ πλουσίου προτιμήσας ἄνδρα ἔφη ζητεῖν χρημάτων δεόμενον μᾶλλον ἢ χρήματα ἀνδρός
<plut. regum 39.12> χωρίον δὲ πωλῶν ἐκέλευσε κηρύττειν ὅτι  καὶ γείτονα χρηστὸν ἔχει.
<plut. regum 39.13> τῶν δὲ ̓Αθηναίων αὐτὸν προπηλακιζόντων “τί κοπιᾶτε” εἶπεν “ὑπὸ τῶν αὐτῶν πολλάκις εὐχρηστούμενοι;'” καὶ ταῖς πλατάνοις ἀπείκαζεν αὑτόν, αἷς ὑποτρέχουσι χειμαζόμενοι, γενομένης δὲ εὐδίας τίλλουσι  παρερχόμενοι καὶ κολούουσι.
<plut. regum 39.14> τοὺς δὲ ̓Ερετριεῖς ἐπισκώπτων ἔλεγεν ὥσπερ τευθίδας μάχαιραν μὲν ἔχειν καρδίαν δὲ μὴ ἔχειν.
<plut. regum 39.15> ἐπεὶ δὲ ἐξέπεσε τῶν ̓Αθηνῶν τὸ πρῶτον, εἶτα καὶ τῆς ̔Ελλάδος, ἀναβὰς πρὸς βασιλέα καὶ κελευόμενος λέγειν ἔφη τὸν λόγον ἐοικέναι τοῖς ποικίλοις  στρώμασιν ὡς γὰρ ἐκεῖνα, καὶ τοῦτον ἐκτεινόμενον  μὲν ἐπιδεικνύναι τὰ εἴδη συστελλόμενον δὲ κρύπτειν καὶ διαφθείρειν.
<plut. regum 39.16> ἠιτήσατο δὲ καὶ χρόνον, ὅπως τὴν Περσικὴν διάλεκτον καταμαθὼν δι' ἑαυτοῦ καὶ μὴ δι' ἑτέρου ποιήσαιτο τὴν πρὸς αὐτὸν ἔντευξιν.
<plut. regum 39.17> πολλῶν δὲ δωρεῶν ἀξιωθεὶς καὶ ταχὺ πλούσιος γενόμενος πρὸς τοὺς παῖδας εἶπεν “ὦ παῖδες, ἀπωλόμεθ' ἄν, εἰ μὴ ἀπωλώλειμεν.”
<plut. regum 40.1> Μυρωνίδης παρήγγειλεν ἔξοδον ̓Αθηναίοις ἐπὶ Βοιωτοὺς στρατεύων ἐνστάσης δὲ τῆς ὥρας καὶ τῶν   λοχαγῶν λεγόντων μηδέπω πάντας παρεῖναι, “πάρεισιν” εἶπεν “οἱ μέλλοντες μάχεσθαι:” καὶ χρησάμενος αὐτοῖς προθύμοις ἐνίκησε τοὺς πολεμίους.
<plut. regum 41.1> ̓Αριστείδης δὲ ὁ δίκαιος ἀεὶ καθ' αὑτὸν ἐπολιτεύετο καὶ τὰς ἑταιρείας ἔφευγεν, ὡς τῆς ἀπὸ τῶν  φίλων δυνάμεως ἀδικεῖν ἐπαιρούσης
<plut. regum 41.2> ἐπεὶ δὲ τῶν ̓Αθηναίων ὁρμωμένων ἐπὶ τὸν ἐξοστρακισμὸν ἄνθρωπος ἀγράμματος καὶ ἄγροικος ὄστρακον ἔχων προσῆλθεν αὐτῷ κελεύων ἐγγράψαι τὸ ὄνομα τοῦ ̓Αριστείδου, “γινώσκεις γάρ” ἔφη “τὸν  ̓Αριστείδην ;'” τοῦ δὲ ἀνθρώπου γινώσκειν μὲν οὐ φήσαντος, ἄχθεσθαι δὲ τῇ τοῦ δικαίου προσηγορίᾳ, σιωπήσας ἐνέγραψε τὸ ὄνομα τῷ ὀστράκῳ καὶ ἀπέδωκεν.
<plut. regum 41.3> ἐχθρὸς δὲ ὢν τοῦ Θεμιστοκλέους καὶ πρεσβευτὴς  ἐκπεμφθεὶς σὺν αὐτῷ “βούλει” φησὶν “ὦ Θεμιστόκλεις ἐπὶ τῶν ὅρων τὴν ἔχθραν ἀπολίπωμεν ἂν γὰρ δοκῇ, πάλιν αὐτὴν ἐπανιόντες ληψόμεθα.”
<plut. regum 41.4> τάξας δὲ τοὺς φόρους τοῖς ̔́Ελλησι τοσούτῳ πτωχότερος ἐπανῆλθεν,. ὅσον εἰς τὴν ἀποδημίαν  ἀνήλωσεν.
<plut. regum 41.5> Αἰσχύλου δὲ ποιήσαντος εἰς ̓Αμφιάραον   οὐ γὰρ δοκεῖν ἄριστος ἀλλ' εἶναι θέλει,   βαθεῖαν ἄλοκα διὰ φρενὸς; καρπούμενος,    ἐξ ἧς τὰ κεδνὰ βλαστάνει βουλεύματα    καὶ λεγομένων τούτων, πάντες εἰς ̓Αριστείδην ἀπέβλεψαν.
<plut. regum 42.1> Περικλῆς, ὁπότε μέλλοι στρατηγεῖν, ἀναλαμβάνων τὴν χλαμύδα πρὸς ἑαυτὸν ἔλεγε “πρόσεχε, Περίκλεις, ἐλευθέρων μέλλεις ἄρχειν, καὶ ̔Ελλήνων  καὶ ̓Αθηναίων.”
<plut. regum 42.2> ἐκέλευσε δὲ τοὺς ̓Αθηναίους τὴν Αἴγιναν ὥσπερ λήμην ἀφαιρεῖν τοῦ Πειραιῶς.
<plut. regum 42.3> πρὸς δὲ φίλον τινὰ μαρτυρίας ψευδοῦς δεόμενον, προσῆν καὶ ὅρκος, ἔφησε μέχρι τοῦ βωμοῦ  φίλος εἶναι.
<plut. regum 42.4> μέλλων δὲ ἀποθνήσκειν αὐτὸς ἑαυτὸν ἐμακάριζεν  , ὅτι μηδεὶς ̓Αθηναίων μέλαν ἱμάτιον δι' αὐτὸν ἐνεδύσατο.
<plut. regum 43.1> ̓Αλκιβιάδης ἔτι παῖς ὢν ἐλήφθη λαβὴν ἐν παλαίστρᾳ: καὶ μὴ δυνάμενος διαφυγεῖν ἔδακε τὴν  χεῖρα τοῦ καταπαλαίοντος: εἰπόντος δὲ ἐκείνου “δάκνεις ὡς αἱ γυναῖκες,” “οὐ μὲν οὖν” εἶπεν “ἀλλ' ὡς οἱ λέοντες.”
<plut. regum 43.2> ἔχων δὲ κύνα πάγκαλον ἐωνημένον ἑπτακισχιλίων δραχμῶν, ἀπέκοψεν αὐτοῦ τὴν οὐρὰν “ὅπως  ” ἔφη “τοῦτο λέγωσιν ̓Αθηναῖοι περὶ ἐμοῦ καὶ μηδὲν ἄλλο πολυπραγμονῶσι.  ”
<plut. regum 43.3> προσελθὼν δὲ διδασκαλείῳ ῥαψῳδίαν ̓Ιλιάδος ᾔτει: τοῦ δὲ διδασκάλου μηδὲν ἔχειν ̔Ομήρου φήσαντος, ἐντρίψας; αὐτῷ κόνδυλον παρῆλθεν.
<plut. regum 43.4> ἐλθὼν δὲ ἐπὶ θύρας τοῦ Περικλέους καὶ πυθόμενος αὐτὸν μὴ σχολάζειν ἀλλὰ σκοπεῖν, ὅπως ἀποδώσει λόγους ̓Αθηναίοις, “οὐ βέλτιον” ἔφη “σκοπεῖν ἦν, ὅπως οὐκ ἀποδώσει”
<plut. regum 43.5> καλούμενος δὲ ἐπὶ κρίσιν θανατικὴν ὑπὸ  τῶν ̓Αθηναίων ἀπὸ Σικελίας ἔκρυψεν ἑαυτὸν , εἰπὼν εὔηθες εἶναι τὸ δίκην ἔχοντα ζητεῖν ἀποφυγεῖν, ἐξὸν φυγεῖν.
<plut. regum 43.6> εἰπόντος δέ τινος “οὐ πιστεύεις τῇ πατρίδι  τὴν περὶ σεαυτοῦ κρίσιν;'” “ἐγὼ μέν” ἔφη “οὐδὲ τῇ  μητρί, μή πως ἀγνοήσασα τὴν μέλαιναν βάλῃ ψῆφον ἀντὶ τῆς λευκῆς.  ”
<plut. regum 43.7> ἀκούσας δὲ ὅτι θάνατος αὐτοῦ κατέγνωσται καὶ τῶν σὺν αὐτῷ “δείξωμεν οὖν αὐτοῖς” εἶπεν “ὅτι ζῶμεν:” καὶ πρὸς Λακεδαιμονίους τρεψάμενος τὸν Δεκελεικὸν ἤγειρεν ἐπὶ τοὺς ̓Αθηναίους πόλεμον.
<plut. regum 44.1> Λάμαχος ἐπετίμα τινὶ τῶν λοχαγῶν ἁμαρτόντι: τοῦ δὲ φήσαντος μηκέτι τοῦτο ποιήσειν “οὐκ ἔστιν” εἶπεν “ἐν πολέμῳ δὶς ἁμαρτεῖν.”
<plut. regum 45.1> ̓Ιφικράτης, δοκῶν υἱὸς εἶναι σκυτοτόμου, κατεφρονεῖτο:  δόξαν δὲ τότε πρῶτον ἔσχε, ὅτε τραυματίας  πολέμιον ἄνδρα μετὰ τῶν ὅπλων ζῶντα συναρπάσας εἰς τὴν ἑαυτοῦ τριήρη μετήνεγκεν.
<plut. regum 45.2> ἐν δὲ φιλίᾳ καὶ συμμάχῳ χώρᾳ στρατοπεδεύων καὶ χάρακα βαλλόμενος καὶ τάφρον ὀρύττων ἐπιμελῶς πρὸς τὸν εἰπόντα “τί γὰρ φοβούμεθα;'”  χειρίστην ἔφησε στρατηγοῦ φωνὴν εἶναι τὴν “οὐκ ἂν προσεδόκησα”
<plut. regum 45.3> παραταττόμενος δὲ τοῖς βαρβάροις ἔφη δεδιέναι, μὴ τὸν ̓Ιφικράτην οὐκ ἴσασιν, ᾧ καταπλήττεται τοὺς ἄλλους πολεμίους.
<plut. regum 45.4> κρινόμενος δὲ θανάτου, πρὸς τὸν συκοφάντην  “οἷα ποιεῖς, ὦ ἄνθρωπε” εἶπε “πολέμου περιεστῶτος, τὴν πόλιν περὶ ἐμοῦ πείθων βουλεύεσθαι καὶ μὴ μετ' ἐμοῦ.  ”
<plut. regum 45.5> πρὸς δὲ ̔Αρμόδιον, τὸν τοῦ παλαιοῦ ̔Αρμοδίου ἀπόγονον, εἰς δυσγένειαν αὐτῷ λοιδορούμενον ἔφη “τὸ μὲν ἐμὸν ἀπ' ἐμοῦ γένος ἄρχεται, τὸ δὲ σὸν ἐν σοὶ παύεται.”
<plut. regum 45.6> ῥήτορος δέ τινος ἐπερωτῶντος αὐτὸν ἐν ἐκκλησίᾳ “τίς ὢν μέγα φρονεῖς; πότερον ἱππεὺς ἢ ὁπλίτης ἢ τοξότης ἢ πελταστής;'” “οὐδείς” ἔφη “τούτων, ἀλλ' ὁ πᾶσι τούτοις ἐπιστάμενος ἐπιτάττειν.”
<plut. regum 46.1> Τιμόθεος εὐτυχὴς ἐνομίζετο στρατηγὸς εἶναι  καὶ φθονοῦντες αὐτῷ τινες ἐζωγράφουν τὰς πόλεις εἰς  κύρτον αὐτομάτως ἐκείνου καθεύδοντος ἐνδυομένας ἔλεγεν οὖν ὁ Τιμόθεος “εἰ τηλικαύτας πόλεις λαμβάνω καθεύδων, τί με οἴεσθε ποιήσειν ἐγρηγορότα;”
<plut. regum 46.2> τῶν δὲ τολμηρῶν στρατηγῶν τινος τραῦμα  τοῖς ̓Αθηναίοις δεικνύντος, “ἐγὼ δέ” εἶπεν “ᾐσχύνθην ὅτι μου στρατηγοῦντος ὑμῶν ἐν Σάμῳ καταπελτικὸν βέλος ἐγγὺς ἔπεσε.”
<plut. regum 46.3> τῶν δὲ ῥητόρων τὸν Χάρητα προαγόντων καὶ τοιοῦτον ἀξιούντων εἶναι τὸν ̓Αθηναίων στρατηγόν,  “οὐ τὸν στρατηγόν” εἶπεν ὁ Τιμόθεος “ἀλλὰ τὸν τῷ στρατηγῷ τὰ στρώματα κομίζοντα.”
<plut. regum 47.1> Χαβρίας ἔλεγε κάλλιστα στρατηγεῖν τοὺς μάλιστα γινώσκοντας τὰ τῶν πολεμίων.
<plut. regum 47.2> δίκην δὲ φεύγων προδοσίας μετὰ ̓Ιφικράτους, ἐπιτιμῶντος αὐτῷ τοῦ ̓Ιφικράτους ὅτι κινδυνεύων εἰς τὸ γυμνάσιον βαδίζει καὶ τὴν εἰωθυῖαν ὥραν ἀριστᾷ, “τοιγαροῦν” εἶπεν “ἂν ἄλλο τι γνῶσι περὶ  ἡμῶν ̓Αθηναῖοι, σὲ μὲν αὐχμῶντα καὶ ἄσιτον, ἐμὲ δὲ ἠριστηκότα καὶ ἀληλιμμένον ἀποκτενοῦσιν.”
<plut. regum 47.3> εἰώθει δὲ λέγειν ὅτι φοβερώτερόν ἐστιν ἐλάφων στρατόπεδον ἡγουμένου λέοντος ἢ λεόντων ἐλάφου.
<plut. regum 48.1> ̔Ηγησίππου τοῦ Κρωβύλου προσαγορευομένου παροξύνοντος τοὺς ̓Αθηναίους ἐπὶ Φίλιππον, ὑπεφώνησέ τις: ἐκ τῆς ἐκκλησίας “πόλεμον εἰσηγῇ” ναὶ μὰ Δία εἶπε “καὶ μέλανα ἱμάτια καὶ δημοσίας ἐκφορὰς καὶ λόγους ἐπιταφίους, εἰ μέλλομεν ἐλεύθεροι βιώσεσθαι  καὶ μὴ ποιήσειν τὸ προσταττόμενον Μακεδόσι.”
<plut. regum 49.1> Πυθέας ἔτι μειράκιον ὢν παρῆλθεν ἀντερῶν τοῖς περὶ ̓Αλεξάνδρου γραφομένοις ψηφίσμασιν : εἰπόντος δέ τινος “σὺ νέος ὢν τολμᾷς: λέγειν περὶ τηλικούτων:;'” “καὶ μὴν ̓Αλέξανδρος” εἶπεν “ὃν ψηφίζεσθε  θεόν, ἐμοῦ νεώτερός ἐστι.”
<plut. regum 50.1> Φωκίων ὁ ̓Αθηναῖος ὑπ' οὐδενὸς οὔτε γελῶν ὤφθη οὔτε δακρύων.
<plut. regum 50.2> ἐκκλησίας δὲ γενομένης πρὸς τὸν εἰπόντα  “σκεπτομένῳ, Φωκίων, ἔοικας” , “ὀρθῶς” ἔφη “τοπάζεις: σκέπτομαι γάρ , εἴ τι δύναμαι περιελεῖν ὧν μέλλω λέγειν πρὸς ̓Αθηναίους.”
<plut. regum 50.3> μαντείας δὲ γενομένης ̓Αθηναίοις, ὡς εἷς  ἀνὴρ ἔστιν ἐν τῇ πόλει ταῖς πάντων ἐναντιούμενος γνώμαις , καὶ τῶν ̓Αθηναίων ζητεῖν κελευόντων ὅστις ἐστὶ καὶ βοώντων, Φωκίων ἑαυτὸν ἔφησε τοῦτον εἶναι: μόνῳ γὰρ αὐτῷ μηδὲν ἀρέσκειν ὧν οἱ πολλοὶ πράττουσι καὶ λέγουσιν.
<plut. regum 50.4> ἐπεὶ δὲ λέγων ποτὲ γνώμην πρὸς τὸν δῆμον εὐδοκίμει καὶ πάντας ὁμαλῶς ἑώρα τὸν λόγον ἀποδεχομένους, ἐπιστραφεὶς πρὸς τοὺς φίλους εἶπεν “οὐ δήπου κακόν τι λέγων ἐμαυτὸν λέληθα;”
<plut. regum 50.5> πρὸς δὲ θυσίαν τινὰ τῶν ̓Αθηναίων αἰτούντων  ἐπιδόσεις καὶ τῶν ἄλλων ἐπιδιδόντων, κληθεὶς πολλάκις “αἰσχυνοίμην ἄν” εἶπεν “ὑμῖν ἐπιδιδούς τούτῳ δὲ μὴ ἀποδιδούς,” ἅμα δεικνύων τὸν δανειστήν.
<plut. regum 50.6> Δημοσθένους δὲ τοῦ ῥήτορος εἰπόντος “ἀποκτενοῦσί  σε ̓Αθηναῖοι, ἐὰν μανῶσι,” “ναί” εἶπεν “ἐμὲ μὲν ἐὰν μανῶσι, σὲ δὲ ἂν σωφρονῶσι.”
<plut. regum 50.7> ̓Αριστογείτονος δὲ τοῦ συκοφάντου μέλλοντος ἀποθνῄσκειν ἐν τῷ δεσμωτηρίῳ κατακρίτου γεγονότος καὶ δεομένου τὸν Φωκίωνα πρὸς αὐτὸν  ἐλθεῖν, τῶν δὲ φίλων οὐκ ἐώντων πρὸς ἄνθρωπον πονηρὸν βαδίζειν, “καὶ ποῦ τις ἄν” εἶπεν “ἥδιον ̓Αριστογείτονι λαλήσειεν;”
<plut. regum 50.8> ὀργιζομένων δὲ τοῖς Βυζαντίοις τῶν ̓Αθηναίων  , μὴ δεξαμένων τῇ πόλει Χάρητα πεμφθέντα μετὰ δυνάμεως βοηθὸν αὐτοῖς πρὸς Φίλιππον, εἰπὼν ὁ Φωκίων ὅτι “δεῖ μὴ τοῖς ἀπιστοῦσι τῶν συμμάχων , ἀλλὰ τοῖς ἀπιστουμένοις ὀργίζεσθαι τῶν  στρατηγῶν” αὐτὸς ᾑρέθη στρατηγός: καὶ πιστευθεὶς  ὑπὸ τῶν Βυζαντίων ἐποίησε τὸν Φίλιππον ἀπελθεῖν ἄπρακτον.
<plut. regum 50.9> ̓Αλεξάνδρου δὲ τοῦ βασιλέως ἑκατὸν τάλαντα δωρεὰν αὐτῷ πέμψαντος, ἠρώτησε τοὺς κομίζοντας;  τί δήποτε, πολλῶν ὄντων ̓Αθηναίων, αὐτῷ μόνῳ ταῦτα δίδωσιν ̓Αλέξανδρος εἰπόντων δὲ ἐκείνων ὡς μόνον αὐτὸν ἡγεῖται καλὸν κἀγαθὸν εἶναι, “οὐκοῦν” ἔφη “ἐασάτω με καὶ δοκεῖν καὶ εἶναι τοιοῦτον.”
<plut. regum 50.10> αἰτοῦντος δὲ ̓Αλεξάνδρου τριήρεις καὶ τοῦ  δήμου κελεύοντος ὀνομαστὶ παριέναι τὸν Φωκίωνα καὶ συμβουλεύειν, ἀναστὰς ἔφη “συμβουλεύω τοίνυν ὑμῖν ἢ κρατεῖν τοῖς ὅπλοις αὐτοὺς ἢ φίλους εἶναι τῶν κρατούντων.”
<plut. regum 50.11> λόγου δὲ περὶ τῆς ̓Αλεξάνδρου τελευτῆς  ἐμπεσόντος ἀδεσπότου καὶ τῶν ῥητόρων ἀναπηδώντων εὐθὺς ἐπὶ τὸ βῆμα καὶ μὴ μέλλειν ἀλλὰ πολεμεῖν ἤδη κελευόντων, ὁ Φωκίων ἠξίου περιμεῖναι καὶ γνῶναι βεβαίως. “εἰ γὰρ τήμερον” ἔφη “τέθνηκε, καὶ αὔριον ἔσται καὶ εἰς τρίτην τεθνηκώς.”
<plut. regum 50.12> τοῦ δὲ Λεωσθένους εἰς τὸν πόλεμον ἐμβαλόντος τὴν πόλιν, ἐλπίσι λαμπραῖς πρὸς τὸ τῆς ἐλευθερίας ὄνομα καὶ τῆς ἡγεμονίας ἐπαιρομένην, τοὺς λόγους αὐτοῦ ταῖς κυπαρίττοις ἀπείκαζε:  “καλοὶ γὰρ ὄντες” ἔφη “καὶ ὑψηλοὶ καρπὸν οὐκ ἔχουσι.” κατωρθωμένων δὲ τῶν πρώτων καὶ τῆς πόλεως εὐαγγέλια θυούσης, ἐρωτηθεὶς εἰ ταῦτα ἤθελεν αὑτῷ  πεπρᾶχθαι “πεπρᾶχθαι μὲν οὖν” ἔφη “ταῦτα, βεβουλεῦσθαι  δὲ ἐκεῖνα.”
<plut. regum 50.13> τῇ δὲ ̓Αττικῇ τῶν Μακεδόνων προσβαλόντων καὶ πορθούντων τὴν παραλίαν, ἐξήγαγε τοὺς ἐν ἡλικίᾳ: πολλῶν δὲ συντρεχόντων πρὸς αὐτὸν καὶ παρεγκελευομένων ἐκεῖνον τὸν λόφον καταλαβεῖν  ἐνταῦθα τάξαι τὴν δύναμιν, “ὦ ̔Ηράκλεις” εἶπεν “ὡς πολλοὺς ὁρῶ στρατηγούς, στρατιώτας δὲ ὀλίγους.” οὐ μὴν ἀλλὰ συμβαλὼν ἐκράτησε καὶ διέφθειρε Νικίωνα τὸν ἄρχοντα τῶν Μακεδόνων.
<plut. regum 50.14> μετ' ὀλίγον δὲ χρόνον οἱ μὲν ̓Αθηναῖοι   τῷ πολέμῳ κρατηθέντες ἐδέξαντο φρουρὰν ὑπ' ̓Αντιπάτρου: Μενύλλου δὲ τοῦ τῆς φρουρᾶς ἄρχοντος χρήματα τῷ Φωκίωνι διδόντος , ἀγανακτήσας εἶπε μήτε ἐκεῖνον ̓Αλεξάνδρου βελτίονα εἶναι, καὶ χείρονα  τὴν αἰτίαν, ἐφ' λήψεται νῦν τότε μὴ δεξάμενος.
<plut. regum 50.15> ̓Αντίπατρος δὲ ἔφη, ὡς δυεῖν αὐτῷ φίλων ̓Αθήνησιν ὄντων οὔτε Φωκίωνα λαβεῖν πέπεικεν οὔτε Δημάδην διδοὺς ἐμπέπληκεν.
<plut. regum 50.16> ἀξιοῦντος δὲ ̓Αντιπάτρου ποιῆσαί τι τῶν  μὴ δικαίων αὐτὸν “οὐ δύνασαι” εἶπεν “̓Αντίπατρε καὶ φίλῳ Φωκίωνι χρῆσθαι καὶ κόλακι.  ”
<plut. regum 50.17> μετὰ δὲ τὴν ̓Αντιπάτρου τελευτὴν δημοκρατίας  ̓Αθηναίοις γενομένης κατεγνώσθη θάνατος τοῦ Φωκίωνος ἐν ἐκκλησίᾳ καὶ τῶν φίλων: οἱ μὲν οὖν ἄλλοι κλαίοντες ἤγοντο: τῷ δὲ Φωκίωνι σιωπῇ βαδίζοντι τῶν ἐχθρῶν τις ἐνέπτυσεν ἀπαντήσας εἰς  τὸ πρόσωπον. ὁ δὲ πρὸς τοὺς ἄρχοντας ἀποβλέψας “οὐ παύσει τις” εἶπε “τοῦτον ἀσχημονοῦντα;”
<plut. regum 50.18> τῶν δὲ μελλόντων συναποθνήσκειν ἑνὸς ὀδυρομένου καὶ ἀγανακτοῦντος “οὐκ ἀγαπᾷς” εἶπεν “ὦ Θούδιππε μετὰ Φωκίωνος ἀποθανούμενος;”
<plut. regum 50.19> ἤδη δὲ τῆς κύλικος αὐτῷ προσφερομένης, ἐρωτηθεὶς εἴ τι λέγει πρὸς τὸν υἱόν “ἐγώ σε” σε' εἶπεν “ἐντέλλομαι καὶ παρακαλῶ μηδὲν ̓Αθηναίοις μνησικακεῖν.  ”
<plut. regum 51.1> Πεισίστρατος ὁ ̓Αθηναίων τύραννος, ἐπεὶ  τῶν φίλων τινὲς ἀποστάντες αὐτοῦ Φυλὴν κατέλαβον, ἦλθε πρὸς αὐτοὺς στρωματόδεσμον αὐτὸς κομίζων. πυνθανομένων δὲ ἐκείνων τί βούλεται, “πείσας ὑμᾶς” εἶπεν “ἀπαγαγεῖν ἢ μὴ πείσας μένειν μεθ' ὑμῶν, διὰ τοῦτο ἀφῖγμαι συνεσκευασμένος.”
<plut. regum 51.2> Διαβληθείσης δὲ τῆς μητρὸς πρὸς αὐτόν, ὡς ἐρᾷ τινος νεανίσκου καὶ κρύφα σύνεστι φοβουμένῳ καὶ παραιτουμένῳ τὰ πολλά, καλέσας ἐπὶ δεῖπνον τὸν νεανίσκον ἠρώτησε δειπνήσαντα πῶς γέγονεν:  “ἡδέως” δὲ φήσαντος, “ταῦτά σοι” ἔφη “καθ' ἡμέραν  ἔσται, ἐὰν τῇ μητρί μου ἀρέσκῃς”
<plut. regum 51.3> ἐπεὶ δὲ Θρασύβουλος ἐρῶν αὐτοῦ τῆς θυγατρὸς ἐφίλησεν ἀπαντήσας, παροξυνόμενος ἐπ' αὐτὸν  ὑπὸ τῆς γυναικὸς “ἂν τοὺς φιλοῦντας” εἶπε “μισῶμεν, τί ποιήσομεν τοὺς μισοῦντας;'” καὶ ἔδωκε γυναῖκα τῷ Θρασυβούλῳ τὴν παρθένον.
<plut. regum 51.4> κωμαστῶν δέ τινων περιτυχόντων αὐτοῦ τῇ  γυναικὶ καὶ πολλὰ πραξάντων ἀσελγῆ καὶ εἰπόντων, μεθ' ἡμέραν δὲ τοῦ Πεισιστράτου δεομένων καὶ δακρυόντων, “ὑμεῖς μέν” ἔφη “πειρᾶσθε σωφρονεῖν τὸ λοιπόν: ἡ δ' ἐμὴ γυνὴ τὸ παράπαν ἐχθὲς οὐδαμῇ προῆλθε.  ”
<plut. regum 51.5> τῶν δὲ παίδων, αὐτοῦ γαμεῖν ἑτέραν γυναῖκα μέλλοντος, διαπυνθανομένων μή τι μεμφόμενος αὐτοὺς εἴη, “ἥκιστα” εἶπεν “ἀλλ' ἐπαινῶν καὶ βουλόμενος ἑτέρους μοι παῖδας τοιούτους γενέσθαι.”
<plut. regum 52.1> Δημήτριος ὁ Φαληρεὺς Πτολεμαίῳ τῷ βασιλεῖ  παρῄνει τὰ περὶ βασιλείας καὶ ἡγεμονίας βιβλία κτᾶσθαι καὶ ἀναγινώσκειν “ἃ γὰρ οἱ φίλοι τοῖς βασιλεῦσιν οὐ θαρροῦσι παραινεῖν, ταῦτα ἐν τοῖς βιβλίοις γέγραπται.  ”
<plut. regum 53.1> Λυκοῦργος ὁ Λακεδαιμόνιος εἴθισε τοὺς πολίτας  κομᾶν λέγων ὅτι τοὺς μὲν καλοὺς ἡ κόμη εὐπρεπεστέρους ποιεῖ, τοὺς δὲ αἰσχροὺς φοβερωτέρους.
<plut. regum 53.2> πρὸς δὲ τὸν κελεύοντα ποιεῖν ἐν τῇ πόλει δημοκρατίαν “σὺ πρῶτος” εἶπεν “ἐν τῇ οἰκίᾳ σου  ποίησον δημοκρατίαν.  ”
<plut. regum 53.3> ἐκέλευε δὲ τὰς οἰκίας ποιεῖν ἀπὸ πρίονος καὶ πελέκεως μόνον: αἰσχύνεσθαι γὰρ εἰς οἰκίας λιτὰς ἐκπώματα καὶ στρώματα καὶ τραπέζας πολυτελεῖς εἰσφέροντας.
<plut. regum 53.4> πυγμὴν δὲ καὶ παγκράτιον ἀγωνίζεσθαι ἐκώλυσεν, ἵνα μηδὲ παίζοντες ἀπαυδᾶν ἐθίζωνται.
<plut. regum 53.5> στρατεύειν δὲ πολλάκις ἐπὶ τοὺς αὐτοὺς ἐκώλυσεν, ὅπως μὴ ποιῶσι μαχιμωτέρους. ὕστερον γοῦν τοῦ ̓Αγησιλάου τρωθέντος, ὁ ̓Ανταλκίδας εἶπεν καλὰ  διδασκάλια παρὰ Θηβαίων λαμβάνειν αὐτὸν ἐθίσαντα καὶ διδάξαντα πολεμεῖν ἄκοντας.
<plut. regum 54.1> Χάριλλος ὁ βασιλεὺς ἐρωτηθεὶς διὰ τί νόμους ὀλίγους οὕτω Λυκοῦργος ἔθηκεν, ἀπεκρίνατο τοὺς χρωμένους ὀλίγοις λόγοις μὴ δεῖσθαι νόμων  πολλῶν.
<plut. regum 54.2> τῶν δὲ εἱλώτων τινὸς θρασύτερον αὐτῷ προσφερομένου, “ναὶ τὼ σιώ” εἶπε “κατέκτανον ἄν τυ, αἰ μὴ ὠργιζόμαν.”
<plut. regum 54.3> πρὸς δὲ τὸν πυθόμενον διὰ τί κομῶσιν εἶπεν  ὅτι τῶν κόσμων ἀδαπανώτατος οὗτός ἐστι.
<plut. regum 55.1> Τήλεκλος ὁ βασιλεὺς πρὸς; τὸν ἀδελφὸν ἐγκαλοῦντα τοῖς πολίταις ὡς ἀγνωμονέστερον αὐτῷ προσφερομένοις ἢ ἐκείνῳ, “σὺ γάρ” εἶπεν “οὐκ οἶδας ἀδικεῖσθαι.  ”
<plut. regum 56.1> Θεόπομπος ἔν τινι πόλει πρὸς τὸν ἐπιδεικνύμενον τὸ τεῖχος αὐτῷ καὶ πυνθανόμενον, εἰ δοκεῖ καλὸν καὶ ὑψηλὸν εἶναι “οὐδ' εἰ γυναικῶν” εἶπεν “ἦν.”
<plut. regum 57.1> ̓Αρχίδαμος, ἐν τῷ Πελοποννησιακῷ πολέμῳ τῶν  συμμάχων ἀξιούντων ὁρίσαι τοὺς φόρους αὐτοῖς, εἶπεν “ὁ πόλεμος οὐ τεταγμένα σιτεῖται.  ”
<plut. regum 58.1> Βρασίδας ἐν ἰσχάσι συλλαβὼν μῦν καὶ δηχθεὶς ἀφῆκεν εἶτα πρὸς τοὺς παρόντας “οὐδὲν οὕτως” ἔφη “μικρόν ἐστιν, ὃ μὴ σῴζεται τολμῶν ἀμύνεσθαι  τοὺς ἐπιχειροῦντας.”
<plut. regum 58.2> ἐν δὲ μάχῃ διὰ τῆς ἀσπίδος ἀκοντισθεὶς καὶ τὸ δόρυ τοῦ τραύματος ἐξελκύσας αὐτῷ τούτῳ τὸν πολέμιον ἀπέκτεινεν: ἐπερωτηθεὶς δὲ πῶς ἐτρώθη, “προδούσης με τῆς ἀσπίδος” εἶπεν.
<plut. regum 58.3> ἐπειδὴ συνέβη πεσεῖν αὐτὸν ἐλευθεροῦντα τοὺς ἐπὶ Θρᾴκης ̔́Ελληνας, οἱ δὲ πεμφθέντες εἰς Λακεδαίμονα πρέσβεις τῇ μητρὶ προσῆλθον αὐτοῦ,  πρῶτον μὲν ἠρώτησεν εἰ καλῶς ὁ Βρασίδας ἀπέθανεν: ἐγκωμιαζόντων δὲ τῶν Θρᾳκῶν αὐτὸν καὶ λεγόντων  ὡς οὐδεὶς ἄλλος ἔσται τοιοῦτος, “ἀγνοεῖτε” εἶπεν “ὦ ξένοι Βρασίδας μὲν γὰρ ἦν ἀνὴρ ἀγαθός, ἁ δὲ Λακεδαίμων πολλὼς ἔχει τήνω κάρρονας.  ”
<plut. regum 59.1> ̓͂Αγις ὁ βασιλεὺς οὐκ ἔφη τοὺς Λακεδαιμονίους ἐρωτᾶν πόσοι εἰσίν, ἀλλὰ ποῦ εἰσὶν οἱ πολέμιοι.
<plut. regum 59.2> ἐν δὲ Μαντινείᾳ κωλυόμενος διαμάχεσθαι τοῖς πολεμίοις πλείοσιν οὖσιν, εἶπεν “ἀνάγκη πολλοῖς  μάχεσθαι τὸν ἄρχειν πολλῶν βουλόμενον.”
<plut. regum 59.3> ἐπαινουμένων δὲ τῶν ̓Ηλείων ἐπὶ τῷ τὰ ̓Ολύμπια καλῶς ἄγειν, “τί δέ” εἶπε “ποιοῦσι θαυμαστόν, εἰ δι' ἐτῶν τεσσάρων μιᾷ ἡμέρᾳ χρῶνται  τῇ δικαιοσύνῃ;'” ἐπιμενόντων δὲ τοῖς ἐπαίνοις, ἔφη  “τί θαυμαστὸν εἰ πράγματι καλῷ καλῶς χρῶνται. τῇ δικαιοσύνῃ;'”
<plut. regum 59.4> πρὸς δὲ ἄνθρωπον πονηρὸν ἐρωτῶντα πολλάκις τίς ἄριστος εἴη Σπαρτιατῶν, εἶπεν “ὁ τὶν ἀνομοιότατος.”
<plut. regum 59.5> ἑτέρου δὲ πυνθανομένου πόσοι εἰσὶν οἱ Λακεδαιμόνιοι “ὅσοι” εἶπεν “ἱκανοὶ τοὺς κακοὺς ἀπείργειν.”
<plut. regum 59.6> καὶ τὸ αὐτὸ ἑτέρου πυνθανομένου, “πολλοί σοι” ἔφη “δόξουσιν εἶναι, ἐὰν αὐτοὺς ἴδῃς μαχομένους  ” .
<plut. regum 60.1> Λύσανδρος, Διονυσίου τοῦ τυράννου πέμψαντος ἱμάτια ταῖς θυγατράσιν αὐτοῦ τῶν πολυτελῶν, οὐκ ἔλαβεν εἰπὼν δεδιέναι, μὴ διὰ ταῦτα μᾶλλον αἰσχραὶ φανῶσιν,
<plut. regum 60.2> πρὸς δὲ τοὺς ψέγοντας αὐτὸν ἐπὶ τῷ δι'  ἀπάτης τὰ πολλὰ πράσσειν ὡς ἀνάξιον τοῦ ̔Ηρακλέους, ἔλεγεν ὅπου μὴ ἐφικνεῖται ἡ λεοντῆ, προσραπτέον εἶναι τὴν ἀλωπεκῆν.
<plut. regum 60.3> πρὸς δὲ ̓Αργείους δικαιότερα τῶν Λακεδαιμονίων  λέγειν περὶ τῆς ἀμφισβητουμένης χώρας δοκοῦντας , σπασάμενος τὴν μάχαιραν “ὁ ταύτης” ἔφη “κρατῶν βέλτιστα περὶ γῆς ὅρων διαλέγεται.”
<plut. regum 60.4> τοὺς δὲ Λακεδαιμονίους ὁρῶν ὀκνοῦντας προσμάχεσθαι τοῖς τείχεσι τῶν Κορινθίων, ὡς εἶδε  λαγὼν ἐξαλλόμενον ἐκ τῆς τάφρου, “τοιούτους” ἔφη  “φοβεῖσθε πολεμίους, ὧν οἱ λαγοὶ δι' ἀργίαν ἐν τοῖς τείχεσιν ἐγκαθεύδουσιν;”
<plut. regum 60.5> Μεγαρέως δὲ ἀνδρὸς ἐν κοινῷ συλλόγῳ παρρησίᾳ χρησαμένου πρὸς αὐτόν, “οἱ λόγοι σου” εἶπε  “πόλεως δέονται.”
<plut. regum 61.1> ̓Αγησίλαος ἔλεγε τοὺς τὴν ̓Ασίαν κατοικοῦντας ἐλευθέρους μὲν κακοὺς εἶναι, δούλους δὲ ἀγαθούς.
<plut. regum 61.2> εἰθισμένων δὲ αὐτῶν τὸν Περσῶν βασιλέα μέγαν προσαγορεύειν, “τί δὲ ἐκεῖνος” εἶπεν “ἐμοῦ  μείζων, εἰ μὴ δικαιότερος καὶ σωφρονέστερος;”
<plut. regum 61.3> περὶ ἀνδρείας καὶ δικαιοσύνης ἐρωτηθεὶς ποτέρα βελτίων “οὐδὲν ἀνδρείας” ἔφη “χρῄζομεν, ἐὰν πάντες ὦμεν δίκαιοι.”
<plut. regum 61.4> νυκτὸς δὲ μέλλων κατὰ τάχος ἀναζευγνύειν  ἐκ τῆς πολεμίας καὶ τὸν ἐρώμενον ὁρῶν ἀπολειπόμενον δι' ἀσθένειαν καὶ δακρύοντα, “χαλεπόν” εἶπεν “ἅμα ἐλεεῖν καὶ φρονεῖν.  ”
<plut. regum 61.5> Μενεκράτους δὲ τοῦ ἰατροῦ Διὸς προσαγορευομένου, γράψαντος ἐπιστολὴν πρὸς αὐτὸν “Μενεκράτης Ζεὺς βασιλεῖ ̓Αγησιλάῳ χαίρειν” ἀντέγραψεν “βασιλεὺς ̓Αγησίλαος Μενεκράτει ὑγιαίνειν.”
<plut. regum 61.6> Λακεδαιμονίων δὲ νικησάντων ̓Αθηναίους καὶ τοὺς συμμάχους ἐν Κορίνθῳ, πυθόμενος τὸ πλῆθος  τῶν πολεμίων νεκρῶν “φεῦ τᾶς ̔Ελλάδος” εἶπεν “ἃ τοσούτους ὑφ' αὑτᾶς ἀπολώλεκεν, ὅσοις ἀρκεῖ τοὺς βαρβάρους νικῆν ἅπαντας.”
<plut. regum 61.7> χρησμὸν δὲ λαβὼν ἐν ̓Ολυμπίᾳ παρὰ τοῦ Διὸς ὃν ἢθελεν, εἶτα τῶν ἐφόρων κελευόντων καὶ τὸν Πύθιον ἐρωτῆσαι περὶ τῶν αὐτῶν, εἰς Δελφοὺς παραγενόμενος ἠρώτησε τὸν θεὸν εἰ ἅπερ τῷ πατρὶ δοκεῖ καὶ αὐτῷ.
<plut. regum 61.8> παραιτούμενος δέ τινα τῶν φίλων παρὰ τοῦ Καρὸς ̔Ιδριέως, ἔγραψε πρὸς αὐτὸν “Νικίας εἰ μὲν οὐκ ἀδικεῖ, ἄφες: εἰ δὲ ἀδικεῖ, ἐμοὶ ἄφες, πάντως δὲ ἄφες.”
<plut. regum 61.9> τοῦ δὲ μιμουμένου τὴν τῆς ἀηδόνος φωνὴν  ἀκοῦσαι παρακαλούμενος “αὐτᾶς” εἶπεν “ἄκουκα πολλάκις.”
<plut. regum 61.10> μετὰ δὲ τὴν ἐν Λεύκτροις μάχην, πάντας τοὺς τρέσαντας ἀτίμους εἶναι τοῦ νόμου κελεύοντος, ὁρῶντες οἱ ἔφοροι τὴν πόλιν ἀνδρῶν ἔρημον οὖσαν  ἐβούλοντο τὴν ἀτιμίαν λῦσαι, καὶ νομοθέτην ἀπέδειξαν τὸν ̓Αγησίλαον ὁ δὲ προελθὼν εἰς τὸ μέσον ἐκέλευσε τοὺς νόμους ἀπὸ τῆς αὔριον κυρίους εἶναι.
<plut. regum 61.11> ἐπεὶ δὲ πεμφθεὶς τῷ βασιλεῖ τῶν  Αἰγυπτίων σύμμαχος ἐπολιορκεῖτο μετ' αὐτοῦ, πολλαπλασιόνων ὄντων τῶν πολεμίων καὶ περιταφρευόντων  τὸ στρατόπεδον, κελεύσαντος ἐπεξιέναι καὶ διαμάχεσθαι τοῦ βασιλέως, “οὐκ ἔφη διακωλύσειν τοὺς πολεμίους  ἴσους αὐτοῖς γενέσθαι βουλομένους.” ἔτι δὲ μικρὸν ἀπολιπούσης τῆς τάφρου συνάψαι, κατὰ τοῦτο παρατάξας τὸ διαλεῖπον καὶ πρὸς ἴσους ἴσους ἀγωνισάμενοι ἐνίκησεν.
<plut. regum 61.12> ἀποθνῄσκων δὲ τοὺς φίλους ἐκέλευσε μηδεμίαν  πλαθὰν μηδὲ μιμηλὰν ποιήσασθαι τὰς εἰκόνας οὕτω προσαγορεύων “εἰ γάρ τι καλὸν ἔργον πεποίηκα, τοῦτό μου μνημεῖον ἐστιν: εἰ δὲ μηδέν, οὐδ' οἱ πάντες ἀνδριάντες.”
<plut. regum 62.1> ̓Αρχίδαμος ὁ ̓Αγησιλάου καταπελτικὸν ἰδὼν βέλος  τότε πρῶτον ἐκ Σικελίας κομισθὲν ἀνεβόησεν “ὦ ̔Ηράκλεις, ἀπόλωλεν ἀνδρὸς ἀρετά.”
<plut. regum 63.1> ὁ δὲ νεώτερος ̓͂Αγις, Δημάδου λέγοντος ὅτι τὰ Λακωνικὰ ξίφη διὰ μικρότητα καταπίνουσιν οἱ θαυματοποιοί, “καὶ μήν” ἔφη “μάλιστα οἱ Λακεδαιμόνιοι  τῶν πολεμίων τοῖς ξίφεσιν ἐφικνοῦνται.”
<plut. regum 63.2> τῷ δὲ προδότῃ παραδοῦναι στρατιώτας τῶν ἐφόρων κελευόντων, οὐκ ἔφη πιστεύειν τοὺς ἀλλοτρίους τῷ προδόντι τοὺς ἰδίους.
<plut. regum 64.1> Κλεομένης πρὸς τὸν ὑπισχνούμενον αὐτῷ δώσειν ἀλεκτρυόνας ἀποθνῄσκοντας ἐν τῷ μάχεσθαι “μὴ σύ γε” εἶπεν “ἀλλὰ δός: μοι τοὺς κατακτέννοντας ἐν τῷ μάχεσθαι.”
<plut. regum 65.1> Παιδάρητος οὐκ ἐγκριθεὶς εἰς τοὺς τριακοσίους, ἥτις ἦν ἐν τῇ πόλει πρωτεύουσα τιμὴ τῇ τάξει, ἱλαρὸς καὶ μειδιῶν ἀπῄει, χαίρειν λέγων εἰ τριακοσίους ἡ πόλις ἔχει πολίτας ἑαυτοῦ βελτίονας.
<plut. regum 66.1> Δαμωνίδας δὲ ταχθεὶς εἰς τὴν τελευταίαν τοῦ  χοροῦ τάξιν ὑπὸ τοῦ τὸν χορὸν ἱστάντος “εὖγε” εἶπεν “ἐξεῦρες:, πῶς καὶ αὐτὸς ὁ τόπος ἔντιμος γένηται.”
<plut. regum 67.1> Νικόστρατος ὁ τῶν ̓Αργείων στρατηγὸς ὑπὸ ̓Αρχιδάμου χωρίον τι προδοῦναι παρακαλούμενος ἐπὶ χρήμασι πολλοῖς καὶ γάμῳ Λακαίνης, ἣν βούλεται,  δίχα τῶν βασιλικῶν , ἀπεκρίνατο μὴ εἶναι τὸν ̓Αρχίδαμον ἀφ' ̔Ηρακλέους: τὸν μὲν γὰρ ̔Ηρακλέα περιιόντα τοὺς κακοὺς κολάζειν, ̓Αρχίδαμον δὲ τοὺς ἀγαθοὺς κακοὺς ποιεῖν.
<plut. regum 68.1> Εὐδαμίδας ἰδὼν ἐν ̓Ακαδημείᾳ Ξενοκράτην πρεσβύτερον ἤδη μετὰ τῶν μαθητῶν φιλοσοφοῦντα καὶ πυθόμενος ὅτι τὴν ἀρετὴν ζητεῖ, “πότε οὖν” εἶπεν “αὐτῇ χρήσεται;  ”
<plut. regum 68.2> πάλιν ἀκούσας φιλοσόφου διαλεχθέντος, ὅτι μόνος ἀγαθὸς στρατηγὸς ὁ σοφός ἐστιν, “ὁ μὲν λόγος” ἔφη “θαυμαστός, ὁ δὲ λέγων οὐ περισεσάλπισται.”
<plut. regum 69.1> ̓Αντίοχος ἐφορεύων, ὡς ἤκουσεν ὅτι Μεσσηνίοις Φίλιππος τὴν χώραν ἔδωκεν, ἠρώτησεν εἰ καὶ τὸ  κρατεῖν αὐτοῖς μαχομένοις περὶ τῆς χώρας ἔδωκεν
<plut. regum 70.1> ̓Ανταλκίδας πρὸς τὸν ̓Αθηναῖον ἀμαθεῖς ἀποκαλοῦντα τοὺς Λακεδαιμονίους “μόνοι γοῦν” εἶπεν “ἡμεῖς; οὐδὲν μεμαθήκαμεν κακὸν παρ' ὑμῶν  ”
<plut. regum 70.2> ἑτέρου δὲ ̓Αθηναίου πρὸς αὐτὸν εἰπόντος  “ἀλλὰ μὴν; ἡμεῖς ἀπὸ τοῦ Κηφισοῦ πολλάκις ὑμᾶς ἐδιώξαμεν”, “ἡμεῖς δὲ οὐδέποτε” εἶπεν “ὑμᾶς ἀπὸ τοῦ Εὐρώτα.”
<plut. regum 70.3> σοφιστοῦ δὲ μέλλοντος ἀναγινώσκειν ἐγκώμιον ̔Ηρακλέους, ἔφη “τίς γὰρ αὐτὸν ψέγει;”
<plut. regum 71.1> ̓Επαμεινώνδου τοῦ Θηβαίου στρατηγοῦντος,  οὐδέποτε πανικὸς θόρυβος ἐνέπεσεν εἰς τὸ στρατόπεδον.
<plut. regum 71.2> ἔλεγε δὲ τὸν ἐν πολέμῳ θάνατον εἶναι κάλλιστον,
<plut. regum 71.3> τῶν δὲ ὁπλιτῶν δεῖν ἀπέφαινεν εἶναι τὸ σῶμα γεγυμνασμένον οὐκ ἀθλητικῶς μόνον ἀλλὰ  καὶ στρατιωτικῶς διὸ καὶ τοῖς πολυσάρκοις ἐπολέμει, καί τινα τοιοῦτον ἀπήλασε τῆς στρατιᾶς εἰπὼν ὅτι μόλις αὐτοῦ σκέπουσι τὴν γαστέρα ἀσπίδες τρεῖς  ἢ τέσσαρες, δι' ἣν οὐχ ἑώρακεν αὑτοῦ τὸ αἰδοῖον.
<plut. regum 71.4> οὕτω δὲ ἦν εὐτελὴς περὶ τὴν δίαιταν, ὥστε κληθεὶς ἐπὶ δεῖπνον ὑπὸ γείτονος εὑρὼν πεμμάτων καὶ ὄψων καὶ μύρων παρασκευὴν ἀπῆλθεν εὐθύς, εἰπών “ἐγώ σε θύειν ᾠόμην οὐχ ὑβρίζειν.”
<plut. regum 71.5> τοῦ δὲ μαγείρου τοῖς συνάρχουσιν ἡμερῶν τινων δαπάνην ἀπολογιζομένου, πρὸς μόνον ἠγανάκτησε  τὸ πλῆθος τοῦ ἐλαίου: θαυμασάντων δὲ τῶν συναρχόντων, οὐ τὸ τῆς δαπάνης ἔφη λυπεῖν αὐτόν , ἀλλ' εἰ τοσοῦτον ἔλαιον ἐντὸς παραδέδεκται  τοῦ σώματος.
<plut. regum 71.6> ἑορτὴν δὲ τῆς πόλεως ἀγούσης καὶ πάντων ἐν πότοις καὶ συνουσίαις ὄντων, ἀπήντησέ τινι τῶν συνήθων αὐχμηρὸς καὶ σύννους βαδίζων θαυμάζοντος δὲ καὶ πυνθανομένου τί δὴ μόνος οὕτως  ἔχων περίεισιν, “ὅπως:” εἶπεν “ἐξῇ πᾶσιν ὑμῖν μεθύειν καὶ ῥᾳθυμεῖν.”
<plut. regum 71.7> ἄνθρωπον δὲ φαῦλον ἐξημαρτηκότα τι τῶν μετρίων, τοῦ μὲν Πελοπίδα παρακαλοῦντος οὐκ ἀφῆκε, τῆς δ' ἐρωμένης δεηθείσης ἀφῆκεν, εἰπὼν   ὅτι τοιαῦτα πρέπει λαμβάνειν ἑταιριδίοις, ἀλλὰ μὴ στρατηγοῖς
<plut. regum 71.8> ἐπεὶ δὲ Λακεδαιμονίων ἐπιστρατευομένων ἀνεφέροντο χρησμοὶ τοῖς Θηβαίοις, οἱ μὲν ἧτταν οἱ  δὲ νίκην φράζοντες, ἐκέλευε τοὺς μὲν ἐπὶ δεξιὰ τοῦ βήματος θεῖναι, τοὺς δὲ ἐπ' ἀριστερά. τεθέντων δὲ πάντων, ἀναστὰς εἶπεν “ἐὰν μὲν ἐθελήσητε τοῖς ἄρχουσι πείθεσθαι καὶ τοῖς πολεμίοις ὁμόσε χωρεῖν, οὗτοι ὑμῖν εἰσὶν οἱ χρησμοὶ” δείξας τοὺς βελτίονας:  “ἐὰν δὲ ἀποδειλιάσητε πρὸς τὸν κίνδυνον, ἐκεῖνοι” πρὸς τοὺς χείρονας ἰδών.
<plut. regum 71.9> πάλιν δὲ προσάγων τοῖς πολεμίοις, βροντῆς γενομένης καὶ τῶν περὶ αὐτὸν πυνθανομένων τί  σημαίνειν οἴεται τὸν θεόν, ἐμβεβροντῆσθαι τοὺς  πολεμίους εἶπεν 'ὅτι τοιούτων χωρίων ἐγγὺς ὄντων, ἐν τοιούτοις στρατοπεδεύουσιν.
<plut. regum 71.10> ἥδιστον δὲ πάντων αὑτῷ τῶν γεγονότων καλῶν καὶ ἀγαθῶν ἔλεγε τὸ τοῦ πατρὸς ἔτι ζῶντος καὶ τῆς μητρὸς ἐν Λεύκτροις νικῆσαι Λακεδαιμονίους.
<plut. regum 71.11> εἰωθὼς δὲ φαίνεσθαι τὸν ἄλλον χρόνον ἀληλιμμένος τὸ σῶμα καὶ φαιδρὸς τῷ προσώπῳ, μετὰ τὴν μάχην ἐκείνην τῇ ὑστεραίᾳ προῆλθεν αὐχμηρὸς καὶ ταπεινός: τῶν δὲ φίλων ἐρωτώντων μὴ τι λυπηρὸν αὐτῷ συμπέπτωκεν, “οὐδέν” εἶπεν “ἀλλ'  ἐχθὲς ᾐσθόμην ἐμαυτοῦ μεῖζον ἢ καλῶς ἔχει φρονήσαντος:  διὸ σήμερον κολάζω τὴν ἀμετρίαν τῆς χαρᾶς.”
<plut. regum 71.12> εἰδὼς δὲ τοὺς Σπαρτιάτας ἐπικρυπτομένους τὰ τοιαῦτα συμπτώματα, καὶ βουλόμενος ἐξελέγξαι  τὸ μέγεθος τῆς συμφορᾶς αὐτῶν , οὐχ ὁμοῦ πᾶσι νεκρῶν ἀναίρεσιν ἀλλ' ἑκάστοις κατὰ πόλιν ἔδωκεν, ὥστε πλείονας ἢ χιλίους ὄντας ὀφθῆναι τοὺς Λακεδαιμονίων.
<plut. regum 71.13> ̓Ιάσονος δὲ τοῦ Θεσσαλῶν μονάρχου συμμάχου μὲν εἰς Θήβας παραγενομένου, δισχιλίους δὲ χρυσοῦς τῷ ̓Επαμεινώνδᾳ πέμψαντος ἰσχυρῶς πενομένῳ, τὸ μὲν χρυσίον οὐκ ἔλαβε , τὸν δὲ ̓Ιάσονα θεασάμενος “ἀδίκων” ἔφη χειρῶν “ἄρχεις:” αὐτὸς   δὲ πεντήκοντα δραχμὰς δανεισάμενος παρά τινος τῶν πολιτῶν, ἐφόδιον τῆς στρατιᾶς, ἐνέβαλεν εἰς Πελοπόννησον.
<plut. regum 71.14> αὖθις δὲ τοῦ Περσῶν βασιλέως τρισμυρίους δαρεικοὺς ἀποστείλαντος αὐτῷ , καθήψατο πικρῶς Διομέδοντος, εἰ τοσοῦτον πλοῦν πέπλευκε διαφθερῶν ̓Επαμεινώνδαν: πρὸς δὲ τὸν βασιλέα λέγειν ἐκέλευσεν ὅτι τὰ συμφέροντα Θηβαίοις φρονῶν ἕξει προῖκα φίλον ̓Επαμεινώνδαν: τὰ δὲ μὴ συμφέροντα πολέμιον.
<plut. regum 71.15> ἐπεὶ δὲ ̓Αργεῖοι μὲν ἐγένοντο σύμμαχοι Θηβαίων, ̓Αθηναίων δὲ πρέσβεις εἰς ̓Αρκαδίαν παραγενόμενοι κατηγόρουν ἀμφοτέρων, καὶ Καλλίστρατος  ὁ ῥήτωρ ὠνείδισε τὸν ̓Ορέστην καὶ τὸν Οἰδίποδα ταῖς πόλεσιν , ἐπαναστὰς ὁ ̓Επαμεινώνδας  “ὁμολογοῦμεν” ἔφη “καὶ παρ' ἡμῖν πατροκτόνον γενέσθαι καὶ παρ' ̓Αργείοις μητροκτόνον: ἀλλὰ τοὺς ταῦτα δράσαντας ἡμεῖς μὲν ἐξεβάλομεν, ̓Αθηναῖοι δὲ ὑπεδέξαντο,”
<plut. regum 71.16> πρὸς δὲ τοὺς Σπαρτιάτας πολλὰ καὶ μεγάλα  τῶν Θηβαίων κατηγορήσαντας “οὗτοι μέντοι” εἶπεν “ὑμᾶς βραχυλογοῦντας ἔπαυσαν.”
<plut. regum 71.17> ἐπεὶ δὲ ̓Αλέξανδρον τὸν Φεραίων τύραννον  πολέμιον ὄντα Θηβαίων ̓Αθηναῖοι φίλον ἐποιήσαντο  καὶ σύμμαχον ὑποσχόμενον αὐτοῖς ἡμιωβολίου τὴν μνᾶν κρεῶν ὤνιον παρέξειν, “ἡμεῖς δὲ” ἔφη ὁ ̓Επαμεινώνδας “ξύλα προῖκα παρέξομεν ̓Αθηναίοις ἐπὶ τὰ: κρέα ταῦτα: τὴν γὰρ χώραν αὐτῶν τεμοῦμεν, ἂν πολυπραγμονῶσι.”
<plut. regum 71.18> τοὺς δὲ Βοιωτοὺς ὑπὸ σχολῆς ἐκλυομένους ἀεὶ βουλόμενος ἐν τοῖς ὅπλοις συνέχειν, ὁπότε βοιωτάρχης αἱρεθείη, παραινῶν ἔλεγεν “ἔτι βουλεύσασθε, ἄνδρες: ἐὰν γὰρ ἐγὼ στρατηγῶ, στρατευτέον ἐστὶν ὑμῖν:” καὶ τὴν χώραν ὑπτίαν οὖσαν καὶ ἀναπεπταμένην  “πολέμου ὀρχήστραν” προσηγόρευεν, ὡς μὴ δυναμένους κρατεῖν αὐτῆς, ἂν μὴ τὴν χεῖρα διὰ πόρπακος ἔχωσι.
<plut. regum 71.19> τοῦ δὲ Χαβρίου περὶ Κόρινθον ὀλίγους τινὰς τῶν Θηβαίων ὑπὸ τὰ τείχη φιλομαχοῦντας  καταβαλόντος καὶ στήσαντος τρόπαιον, ὁ ̓Επαμεινώνδας καταγελῶν ἔφη “ἐνταῦθα δεῖ οὐ τρόπαιον ἀλλὰ ̔Εκατήσιον ἑστάναι” τὴν γὰρ ̔Εκάτην ἐπιεικῶς ἐν ταῖς πρὸ τῶν πυλῶν ἱδρύοντο τριόδοις
<plut. regum 71.20> ἀπαγγείλαντος δέ τινος ὡς ̓Αθηναῖοι στράτευμα  καινοῖς κεκοσμημένον ὅπλοις εἰς Πελοπόννησον ἀπεστάλκασι, “τί οὖν” εἶπεν “̓Αντιγενίδας στένει καινοὺς Τέλληνος αὐλοὺς ἔχοντος;” ἦν δὲ αὐλητὴς ὁ μὲν Τέλλης κάκιστος, ὁ δὲ ̓Αντιγενίδας κάλλιστος.
<plut. regum 71.21> τὸν δὲ ὑπασπιστὴν αἰσθόμενος εἰληφότα  χρήματα πολλὰ παρ' ἀνδρὸς αἰχμαλώτου γεγονότος “ἐμοὶ μέν” εἶπεν “ἀπόδος τὴν ἀσπίδα, σεαυτῷ δὲ πρίω καπηλεῖον, ἐν ᾧ καταζήσεις: οὐκέτι γὰρ ἐθελήσεις κινδυνεύειν ὁμοίως εἷς τῶν πλουσίων γεγονὼς  καὶ μακαρίων.”
<plut. regum 71.22> ἐρωτηθεὶς δὲ πότερον ἑαυτὸν ἡγεῖται βελτίονα στρατηγὸν ἢ Χαβρίαν ἢ ̓Ιφικράτην “δύσκριτον” εἶπεν “ἕως ζῶμεν.”
<plut. regum 71.23> ἐπεὶ δὲ ἐκ τῆς Λακωνικῆς ὑποστρέψας ἔφευγε  θανάτου δίκην μετὰ τῶν συστρατήγων, ὡς ἐπιβαλὼν τῇ βοιωταρχίᾳ παρὰ τὸν νόμον τέσσαρας μῆνας,  τοὺς μὲν συνάρχοντας ἐκέλευεν εἰς ἑαυτὸν ἀναφέρειν τὴν αἰτίαν ὡς ἐκβιασθέντας, αὐτὸς δὲ οὐκ ἔφη βελτίονας ἔχειν τῶν ἔργων λόγους εἰ δὲ δεῖ τι πάντως  εἰπεῖν πρὸς τοὺς δικαστάς, ἀξιοῦν, ἂν ἀποκτείνωσιν αὐτὸν , ἐπιγράψαι τῇ στήλῃ τὴν καταδίκην, ὅπως οἱ ̔́Ελληνες εἰδῶσιν ὅτι μὴ βουλομένους Θηβαίους ̓Επαμεινώνδας ἠνάγκασε τὴν Λακωνικὴν πυρπολῆσαι , πεντακοσίοις ἐνιαυτοῖς ἀδῄωτον οὖσαν  οἰκίσαι δὲ Μεσσήνην δι' ἐτῶν τριάκοντα καὶ διακοσίων: συντάξαι δὲ καὶ συναγαγεῖν εἰς ταὐτὸν ̓Αρκάδας: ἀποδοῦναι δὲ τοῖς ̔́Ελλησι τὴν αὐτονομίαν. ταῦτα γὰρ ἐπράχθη κατ' ἐκείνην τὴν στρατείαν.  ἐξῆλθον οὖν οἱ δικασταὶ σὺν πολλῷ γέλωτι μηδὲ τὰς  ψήφους ἐπ' αὐτὸν ἀναλαβόντες.
<plut. regum 71.24> ἐν δὲ τῇ τελευταίᾳ μάχῃ τρωθεὶς καὶ κομισθεὶς ἐπὶ σκηνὴν ἐκάλει Δαΐφαντον, εἶτα μετ' ἐκεῖνον ̓Ιολαΐδαν: τεθνάναι δὲ τοὺς ἄνδρας πυθόμενος  ἐκέλευε διαλύεσθαι πρὸς τοὺς πολεμίους, ὡς οὐκ ὄντος αὐτοῖς στρατηγοῦ. καὶ τῷ λόγῳ τὸ ἔργον ἐμαρτύρησεν, ὡς εἰδότος ἄριστα τοὺς πολίτας.
<plut. regum 72.1> Πελοπίδας ὁ συστράτηγος ̓Επαμεινώνδᾳ, τῶν  φίλων αὐτὸν ἀμελεῖν λεγόντων πράγματος ἀναγκαίου, χρημάτων συναγωγῆς, “ἀναγκαῖα τὰ χρήματα νὴ Δία” εἶπε “τούτῳ” Νικοδήμῳ δείξας χωλὸν καὶ ἀνάπηρον ἄνθρωπον.
<plut. regum 72.2> τῆς δὲ γυναικός, ἐπὶ μάχην ἐξιόντος αὐτοῦ,  δεομένης σῴζειν ἑαυτόν, ἄλλοις ἔφη δεῖν τοῦτο παραινεῖν, ἄρχοντι δὲ καὶ στρατηγῷ σῴζειν τοὺς πολίτας.
<plut. regum 72.3> εἰπόντος δέ τινος τῶν στρατιωτῶν “ἐμπεπτώκαμεν εἰς τοὺς πολεμίους,” “τί μᾶλλον” εἶπεν “ἢ  εἰς ἡμᾶς ἐκεῖνοι;”
<plut. regum 72.4> ἐπεὶ δὲ παρασπονδηθεὶς ὑπὸ ̓Αλεξάνδρου τοῦ Φεραίων τυράννου καὶ δεθεὶς κακῶς αὐτὸν ἔλεγεν, εἰπόντος ἐκείνου “σπεύδεις ἀποθανεῖν;'” “πάνυ μὲν οὖν” εἶπεν “ἵνα μᾶλλον παροξυνθῶσι Θηβαῖοι, καὶ  σὺ δίκην δῷς τάχιον.”
<plut. regum 72.5> Θήβης δὲ τῆς τοῦ τυράννου γυναικὸς ἐλθούσης πρὸς Πελοπίδαν καὶ λεγούσης; θαυμάζειν, ὅτι οὕτως; ἱλαρός ἐστι δεδεμένος, αὐτὸς ἔφη μᾶλλον θαυμάζειν ἐκείνην, ὅτι μὴ δεδεμένη ὑπομένει ̓Αλέξανδρον
<plut. regum 72.6> κομισαμένου δ' αὐτὸν τοῦ ̓Επαμεινώνδου,  χάριν εἶπεν ἔχειν ̓Αλεξάνδρῳ: πεπείραται γὰρ ἑαυτοῦ νῦν μάλιστα οὐ μόνον πρὸς πόλεμον, ἀλλὰ καὶ πρὸς θάνατον εὐθαρσῶς ἔχοντος.
<plut. regum 73.1> Μάνιος Κούριος, ἐγκαλούντων αὐτῷ τινων  ὅτι τῆς αἰχμαλώτου χώρας ὀλίγον ἑκάστῳ μέρος διένειμε τὴν δὲ πολλὴν ἐποίησε δημοσίαν, ἐπηύξατο μηδένα γενέσθαι ̔Ρωμαίων, ὃς ὀλίγην ἡγήσεται γῆν τὴν τρέφουσαν.
<plut. regum 73.2> Σαυνιτῶν δὲ μετὰ τὴν ἧτταν ἀφικομένων πρὸς  αὐτὸν καὶ χρυσίον διδόντων, ἔτυχεν ἐν χύτραις ἕψων γογγυλίδας ἀπεκρίνατο δὲ τοῖς Σαυνίταις μηδὲν χρυσίου δεῖσθαι τοιοῦτον δεῖπνον δειπνῶν αὑτῷ δὲ βέλτιον εἶναι τοῦ χρυσίον ἔχειν τὸ κρατεῖν τῶν ἐχόντων.
<plut. regum 74.1> Γάιος Φαβρίκιος τὴν ὑπὸ Πύρρου ̔Ρωμαίων ἧτταν πυθόμενος “Λαιβῖνον” εἶπε “Πύρρος, οὐκ ̓Ηπειρῶται ̔Ρωμαίους νενικήκασιν.”
<plut. regum 74.2> ἐλθὼν δὲ πρὸς Πύρρον περὶ λύσεως αἰχμαλώτων  χρυσίον μὲν πολὺ διδόντος οὐκ ἔλαβε: τῇ δ'  ὑστεραίᾳ τὸν μέγιστον ἐλέφαντα τοῦ Πύρρου παρασκευάσαντος ἐξόπισθεν ἀγνοοῦντι τῷ Φαβρικίῳ  ῥήξαντα φωνὴν ἐπιφανῆναι: καὶ τούτου γενομένου, ἐπιστραφεὶς ὁ Φαβρίκιος καὶ μειδιάσας “ἐμέ” εἶπεν “οὔτε τὸ χρυσίον ἐχθὲς οὔτε σήμερον τὸ θηρίον ἐξέπληξε.”
<plut. regum 74.3> τοῦ δὲ Πύρρου παρακαλοῦντος αὐτὸν εἶναι  σὺν αὐτῷ καὶ τὴν μετ' αὐτὸν ἔχειν ἡγεμονίαν “οὐδὲ σοί” ἔφη “τοῦτο λυσιτελές ἐστιν: ̓Ηπειρῶται γὰρ ἐὰν ἀμφοτέρους γνῶσιν ἡμᾶς, ὑπ' ἐμοῦ βασιλεύεσθαι μᾶλλον ἢ σοῦ ἐθελήσουσιν.”
<plut. regum 74.4> ὑπατεύοντι δὲ τῷ Φαβρικίῳ προσέπεμψεν   ἐπιστολὴν ὁ τοῦ Πύρρου ἰατρός, ἐπαγγελλόμενος, ἐὰν κελεύῃ, φαρμάκοις τὸν Πύρρον ἀποκτενεῖν: ὁ δὲ Φαβρίκιος τὴν ἐπιστολὴν πρὸς Πύρρον ἔπεμψεν, αἰσθέσθαι κελεύσας διότι καὶ φίλων κάκιστός ἐστι κριτὴς; καὶ πολεμίων.
<plut. regum 74.5> ἐπεὶ δὲ φωράσας τὴν ἐπιβουλὴν ὁ Πύρρος τὸν μὲν ἰατρὸν ἐκρέμασε, τῷ δὲ Φαβρικίῳ τοὺς αἰχμαλώτους ἄνευ λύτρων ἀπέδωκεν, οὐκ ἐδέξατο δωρεὰν ἀλλ' ἴσους ἀντέδωκε, μὴ δόξῃ λαμβάνειν μισθόν: οὐδὲ γὰρ χάριτι Πύρρου μεμηνυκέναι τὴν  ἐπιβουλήν, ἀλλ' ὅπως μὴ δοκῶσι ̔Ρωμαῖοι δόλῳ κτείνειν, ὡς φανερῶς νικᾶν οὐ δυνάμενοι.
<plut. regum 75.1> Φάβιος Μάξιμος ̓Αννίβᾳ μάχεσθαι μὴ βουλόμενος ἀλλὰ τρίβειν χρόνῳ τὴν δύναμιν αὐτοῦ, καὶ χρημάτων ἐνδεᾶ καὶ σιτίων οὖσαν, ἐπηκολούθει διὰ  τῶν τραχέων καὶ ὀρεινῶν ἀντιπαρεξιών καταγελώντων δὲ τῶν πολλῶν καὶ παιδαγωγὸν ̓Αννίβα καλούντων, μικρὰ φροντίζων ἐχρῆτο τοῖς αὑτοῦ λογισμοῖς  καὶ πρὸς τοὺς φίλους ἔλεγεν ὅτι τὸν σκώμματα φοβούμενον καὶ λοιδορίας δειλότερον ἡγεῖται τοῦ φεύγοντος τοὺς πολεμίους.
<plut. regum 75.2> ἐπεὶ δὲ τοῦ συνάρχοντος Μινουκίου καταβαλόντος  τινὰς τῶν πολεμίων πολὺς ἦν: λόγος ὡς  ἀνδρὸς ἀξίου τῆς ̔Ρώμης, μᾶλλον ἔφη τὴν εὐτυχίαν ἢ τὴν ἀτυχίαν τοῦ Μινουκίου φοβεῖσθαι καὶ μετὰ μικρὸν ἐνέδρᾳ περιπεσόντος καὶ κινδυνεύοντος ἀπολέσθαι μετὰ τῆς ἑαυτοῦ δυνάμεως, ἐπιβοηθήσας τῶν  τε πολεμίων πολλοὺς διέφθειρε κἀκεῖνον ἔσωσεν. ὁ μὲν οὖν ̓Αννίβας εἶπε πρὸς τοὺς φίλους “οὐ πολλάκις ὑμῖν προὔλεγον ἐγὼ τὴν ἀπὸ τῶν ὀρῶν νεφέλην ὅτι χειμάσει ποτὲ ἐφ' ἡμᾶς;'”
<plut. regum 75.3> μετὰ δὲ τὴν ἐν Κάνναις ἀτυχίαν τῆς πόλεως  ἄρχων κατασταθεὶς μετὰ Κλαυδίου Μαρκέλλου, τόλμαν ἔχοντος ἀνδρὸς καὶ φιλομαχοῦντος ἀεὶ πρὸς τὸν ̓Αννίβαν, αὐτὸς ἤλπιζεν, εἰ μηδεὶς μάχοιτο, ταχὺ τὴν δύναμιν τοῦ ̓Αννίβα παρατεινομένην ἀπαγορεύσειν:  ἔλεγεν οὖν ὁ ̓Αννίβας ὅτι μᾶλλον φοβεῖται Μαρκέλλου μαχομένου Φάβιον μὴ μαχόμενον.
<plut. regum 75.4> στρατιώτου δέ τινος Λευκανοῦ κατηγορηθέντος πρὸς αὐτόν, ὡς νύκτωρ ἀπὸ τοῦ στρατοπέδου πλανῷτο πολλάκις ἐρῶν γυναικός, τὰ δὲ ἄλλα θαυμαστὸν ἐν τοῖς ὅπλοις πυνθανόμενος εἶναι τὸν ἄνδρα,  συλλαβεῖν ἐκέλευσε τὴν ἐρωμένην αὐτοῦ κρύφα καὶ πρὸς αὐτὸν ἀγαγεῖν: ὡς δὲ ἢχθη, μεταπεμψάμενος  τὸν ἄνθρωπον “οὐ λέληθας” ἔφη “παρὰ τὸν νόμον ἀπονυκτερεύων ἀλλ' οὐδὲ χρηστὸς ὢν πρότερον  ἐλελήθεις: τὰ μὲν οὖν ἡμαρτημένα λελύσθω τοῖς ἠνδραγαθημένοις, τὸ δὲ λοιπὸν ἔσῃ μεθ' ἡμῶν: ἔχω γὰρ ἐγγυητήν: καὶ προαγαγὼν συνέστησεν αὐτῷ τὸ γύναιον.”
<plut. regum 75.5> Ταραντίνους δὲ κατέχοντα φρουρᾷ τὸν ̓Αννίβαν πλὴν τῆς ἀκροπόλεως ἀπαγαγὼν πορρωτάτω δι' ἀπάτης καὶ τὴν πόλιν ἑλὼν καὶ διαρπάσας, τοῦ γραμματέως ἐπερωτήσαντος τί περὶ τῶν ἱερῶν ἔγνωκεν ἀγαλμάτων, “ἀπολίπωμεν” ἔφη “Ταραντίνοις τοὺς  θεοὺς κεχολωμένους.”
<plut. regum 75.6> Μάρκου δὲ Λιβίου τοῦ τὴν ἀκρόπολιν φρουροῦντος δι' ἑαυτὸν ἑαλωκέναι τὴν πόλιν λέγοντος, οἱ μὲν ἄλλοι κατεγέλων, ὁ δὲ Φάβιος εἶπεν “ἀληθῆ λέγεις: εἰ γὰρ μὴ σὺ τὴν πόλιν ἀπέβαλες, οὐκ ἂν  ἐγὼ ἀνέλαβον.”
<plut. regum 75.7> ἤδη δὲ πρεσβύτερος ὤν, ὑπατεύοντος τοῦ υἱοῦ καὶ χρηματίζοντος ἐν δημοσίῳ πολλῶν παρόντων, ἀναβὰς ἐφ' ἵππον προσῄει: πέμψαντος δὲ τοῦ νεανίσκου ῥαβδοῦχον καὶ καταβῆναι κελεύσαντος, οἱ  μὲν ἄλλοι διετράπησαν, αὐτὸς δὲ ὁ Φάβιος ἀποπηδήσας τοῦ ἵππου προσέδραμε παρ' ἡλικίαν καὶ περιβαλὼν τὸν υἱὸν “εὖγε” εἶπεν “ὦ παῖ φρονεῖς, αἰσθόμενος τίνων ἄρχεις καὶ πηλίκης ἀρχῆς μέγεθος παρείληφας.  ”
<plut. regum 76.1> Σκιπίων δὲ ὁ πρεσβύτερος τὴν σχολὴν τὴν  ἀπὸ τῶν στρατειῶν καὶ τῆς πολιτείοις ἐν γράμμασι διατριβὴν ποιούμενος, ἔλεγεν ὁπότε σχολάζοι, πλείονα πράττειν.
<plut. regum 76.2> ἐπεὶ δὲ Καρχηδόνα κατὰ κράτος εἷλε καὶ τῶν  στρατιωτῶν τινες αἰχμάλωτον λαβόντες εὐπρεπῆ παρθένον ἧκον κομίζοντες, αὐτῷ δὲ ἐδίδοσαν, “ἡδέως ἄν” ἔφη “ἔλαβον, εἴπερ ἦν ἰδιώτης καὶ μὴ ἄρχων.”
<plut. regum 76.3> πολιορκῶν δὲ πόλιν Βαθεῖαν, ἧς ὑπερεφαίνετο ναὸς ̓Αφροδίτης, ἐκέλευσεν ἐκεῖ τὰς ἐγγύας ὁμολογεῖν,  ὡς εἰς τρίτην ἐν τῷ ἱερῷ τῆς ̓Αφροδίτης  ἀκουσόμενος τῶν διαδικούντων: καὶ τοῦτ' ἐποίησεν, ὡς προεῖπε, τῆς πόλεως ἁλούσης.
<plut. regum 76.4> πυνθανομένου δέ τινος ἐν Σικελίᾳ τίνι πεποιθὼς ἐπὶ Καρχηδόνα μέλλει τὸν στόλον περαιοῦν,  δείξας αὐτῷ ἐνόπλους ἄνδρας τριακοσίους γυμναζομένους καὶ πύργον ὑψηλὸν ὑπὲρ θαλάττης “οὐδείς” ἔφη “τούτων ἐστίν, ὅστις ἐπὶ τὸν πύργον ἀναβὰς τοῦτον οὐκ ἂν ἑαυτὸν ῥίψειεν ἐπὶ κεφαλήν, ἐμοῦ κελεύσαντος.”
<plut. regum 76.5> ἐπεὶ δὲ διαβὰς τῆς τε γῆς ἐκράτει καὶ τὰ στρατόπεδα τῶν πολεμίων κατέκαυσεν, οἱ Καρχηδόνιοι πέμψαντες ἐποιοῦντο συνθήκας, τά τε θηρία  καὶ τὰς ναῦς καὶ τὰ χρήματα δώσειν ὁμολογήσαντες: ̓Αννίβου δὲ καταπλεύσαντος ἐξ ̓Ιταλίας, μετεμέλοντο  ταῖς ὁμολογίαις διὰ τὸ θαρρεῖν πυθόμενος δὲ ὁ Σκιπίων ἔφη μηδὲ βουλομένοις αὐτοῖς ἔτι τὰς σπονδὰς φυλάξειν, ἂν μὴ τάλαντα πεντακισχίλια προσεκτίσωσιν, ὅτι μετεπέμψαντο τὸν ̓Αννίβαν.
<plut. regum 76.6> ἐπεὶ δὲ νικηθέντες οἱ Καρχηδόνιοι κατὰ  κράτος περὶ σπονδῶν καὶ εἰρήνης πρέσβεις ἀπέστειλαν πρὸς αὐτόν, ἐκέλευσεν εὐθὺς ἀπιέναι τοὺς ἥκοντας, ὡς οὐκ ἀκουσόμενος πρότερον αὐτῶν ἢ Λεύκιον Τερέντιον ἀγάγωσιν: ἦν δὲ ̔Ρωμαῖος ὁ Τερέντιος,  ἐπιεικὴς ἀνήρ, γεγονὼς αἰχμάλωτος ὑπὸ Καρχηδονίων:  ἐπεὶ δὲ ἧκον ἄγοντες τὸν ἄνδρα, καθίσας ἐν τῷ συμβουλίῳ παρ' αὑτὸν ἐπὶ τοῦ βήματος, οὕτως ἐχρημάτισε τοῖς Καρχηδονίοις, καὶ κατέλυσε τὸν πόλεμον.
<plut. regum 76.7> ὁ δὲ Τερέντιος ἐπηκολούθησεν αὐτῷ θριαμβεύοντι πιλίον ἔχων ὥσπερ ἀπελεύθερος: ἀποθανόντος δὲ τοῖς ἐπὶ τὴν ἐκφορὰν παραγινομένοις ἐνέχει πίνειν οἰνόμελι καὶ τὰ ἄλλα περὶ τὴν ταφὴν ἐφιλοτιμήθη. ταῦτα μὲν οὖν ὕστερον.
<plut. regum 76.8> ̓Αντιόχου δὲ τοῦ βασιλέως μετὰ τὸ διαβῆναι ̔Ρωμαίους ἐπ' αὐτὸν εἰς ̓Ασίαν πέμψαντος πρὸς τὸν Σκιπίωνα περὶ διαλύσεως, “ἔδει πρότερον” εἶπεν “ἀλλὰ μὴ νῦν, ὁπότε καὶ τὸν χαλινὸν καὶ τὸν ἀναβάτην προσδέδεξαι.”
<plut. regum 76.9> χρήματα δὲ τῆς συγκλήτου λαβεῖν αὐτὸν ἐκ τοῦ ταμιείου ψηφισαμένης, τῶν δὲ ταμιῶν οὐ βουλομένων ἀνοῖξαι τῆς ἡμέρας ἐκείνης, αὐτὸς ἀνοίξειν ἔφη: καὶ γὰρ κλείεσθαι δι' αὐτὸν πλήσαντα χρημάτων τοσούτων τὸ ταμιεῖον.
<plut. regum 76.10> Πετιλλίου δὲ καὶ Κοΐντου πολλὰ πρὸς τὸν δῆμον αὐτοῦ κατηγορησάντων, εἰπὼν ὅτι τῇ σήμερον ἡμέρᾳ Καρχηδονίους καὶ ̓Αννίβαν ἐνίκησεν, αὐτὸς μὲν ἔφη στεφανωσάμενος ἀναβαίνειν εἰς τὸ  Καπετώλιον θύσων, τὸν δὲ βουλόμενον τὴν ψῆφον ἐκέλευσε  φέρειν περὶ αὐτοῦ: καὶ ταῦτα εἰπὼν ἀνέβαινεν, ὁ δὲ δῆμος ἐπηκολούθησε τοὺς κατηγόρους ἀπολιπὼν λέγοντας.
<plut. regum 77.1> Τίτος Κοΐντιος οὕτως ἦν εὐθὺς ἐξ ἀρχῆς ἐπιφανής, ὥστε πρὸ δημαρχίας καὶ στρατηγίας καὶ ἀγορανομίας ὕπατος αἱρεθῆναι. πεμφθεὶς δὲ στρατηγὸς ἐπὶ Φίλιππον εἰς λόγους ἐπείσθη συνελθεῖν αὐτῷ: τοῦ δὲ Φιλίππου λαβεῖν ὁμήρους ἀξιοῦντος,  ἐκεῖνον μὲν γὰρ εἶναι μετὰ πολλῶν ̔Ρωμαίων, ἑαυτὸν δὲ μόνον Μακεδόσι: “σὺ γὰρ μόνον” ὁ Κοΐντιος ἔφη “ἑαυτὸν ἐποίησας ἀποκτείνας τοὺς φίλους καὶ συγγενεῖς.”
<plut. regum 77.2> νικήσας δὲ μάχῃ τὸν Φίλιππον ἐκήρυξεν ἐν ̓Ισθμίοις, ὅτι τοὺς ̔́Ελληνας ἐλευθέρους καὶ αὐτονόμους ἀφίησιν. ὅσοι δὲ ̔Ρωμαίων αἰχμάλωτοι γενόμενοι ἐν τοῖς κατ' ̓Αννίβαν χρόνοις ἐδούλευον παρὰ τοῖς ̔́Ελλησι, τούτων ἕκαστον οἱ ̔́Ελληνες ἐξωνησάμενοι δραχμῶν πεντακοσίων δωρεὰν ἔδωκαν αὐτῷ,  κἀκεῖνοι θριαμβεύοντι συνηκολούθησαν ἐν ̔Ρώμῃ πιλία περὶ ταῖς κεφαλαῖς ἔχοντες, ὥσπερ ἔθος ἐστὶ τοῖς ἐλευθερωθεῖσι.
<plut. regum 77.3> τοὺς δ' ̓Αχαιοὺς ἐπὶ τὴν Ζακυνθίων νῆσον διανοουμένους στρατεύειν ἐκέλευε φυλάττεσθαι, μὴ   καθάπερ αἱ χελῶναι τὴν κεφαλὴν προτείναντες ἔξω τῆς Πελοποννήσου κινδυνεύσωσιν.
<plut. regum 77.4> ̓Αντιόχου δὲ τοῦ βασιλέως μετὰ πολλῆς δυνάμεως ἥκοντος εἰς τὴν ̔Ελλάδα καὶ πάντων ἐκπεπληγμένων τὰ πλήθη καὶ τοὺς ὁπλισμούς, λόγον εἶπε τοιοῦτον πρὸς τοὺς ̓Αχαιούς: ἔφη γὰρ ἐν Χαλκίδι  παρὰ τῷ ξένῳ δειπνῶν θαυμάζειν τὸ τῶν κρεῶν πλῆθος εἰπεῖν δὲ τὸν ξένον ὅτι ταῦτα πάντα χοίρειά ἐστιν ἡδύσμασι καὶ σκευασίαις διαφέροντα. “μὴ τοίνυν μηδὲ ὑμεῖς” ἔφη “θαυμάζετε τὴν βασιλικὴν δύναμιν, λογχοφόρους καὶ καταφράκτους καὶ πεζεταίρους καὶ   ἀμφιπποτοξότας ἀκούοντες: πάντες γάρ εἰσιν οὗτοι Σύροι ὁπλαρίοις ἀλλήλων διαφέροντες.”
<plut. regum 77.5> Φιλοποίμενι δὲ τῷ στρατηγῷ τῶν ̓Αχαιῶν ἱππεῖς μὲν πολλοὺς καὶ ὁπλίτας ἔχοντι, χρημάτων δὲ οὐκ εὐποροῦντι, προσπαίζων ἔλεγεν ὅτι “χεῖρας ἔχει Φιλοποίμην καὶ σκέλη, γαστέρα δὲ οὐκ ἔχει” καὶ γὰρ τῇ φύσει τοῦ σώματος ἦν καὶ ὁ Φιλοποίμην τοιοῦτος.
<plut. regum 78.1> Γνάιος, Δομίτιος, ὃν Σκιπίων ὁ μέγας ἀνθ' ἑαυτοῦ τῷ ἀδελφῷ Λευκίῳ παρακατέστησεν ἐν τῷ πρὸς ̓Αντίοχον  πολέμῳ, κατασκεψάμενος τὴν τῶν πολεμίων  φάλαγγα, καὶ τῶν περὶ αὐτὸν ἡγεμονικῶν εὐθὺς ἐπιχειρεῖν κελευόντων, ἔφη τὴν ὥραν οὐκ ἐπαρκεῖν, ἵνα τοσαύτας μυριάδας κατακόψαντες καὶ διαρπάσαντες τὴν. ἀποσκευὴν ἐπανελθόντες εἰς τὸ στρατόπεδον  ἑαυτῶν ἐπιμεληθῶσι, τὸ δὲ αὐτὸ ποιήσειν  αὔριον καθ' ὥραν καὶ συμβαλὼν τῇ ὑστεραίᾳ πεντακισμυρίους τῶν πολεμίων ἀνεῖλεν.
<plut. regum 79.1> Πόπλιος Λικίνιος ὕπατος; στρατηγός, ἡττηθεὶς ὑπὸ Περσέως τοῦ Μακεδόνων βασιλέως ἱππομαχίᾳ, δισχιλίους   ὀκτακοσίους ἀπέβαλε τοὺς μὲν πεσόντας τοὺς δὲ ἁλόντας: ἐπεὶ δὲ μετὰ τὴν μάχην ἔπεμψεν ὁ Περσεὺς πρέσβεις περὶ σπονδῶν καὶ εἰρήνης, ἐκέλευεν ὁ νενικημένος τὸν νενικηκότα ̔Ρωμαίοις ἐπιτρέπειν τὰ καθ' αὑτόν.
<plut. regum 80.1> Παῦλος Αἰμίλιος δευτέραν ὑπατείαν μετελθὼν ἀπέτυχεν: ἐπεὶ δὲ τοῦ πρὸς Περσέα καὶ Μακεδόνας πολέμου μῆκος λαμβάνοντος ἀπειρίᾳ καὶ μαλακίᾳ τῶν στρατηγῶν, ἐκεῖνον ὕπατον ἀπέδειξαν, οὐκ ἔφη χάριν ἔχειν αὐτοῖς: οὐ γὰρ αὐτὸς ἀρχῆς δεόμενος,  ὡς ἐκείνων ἄρχοντος, ᾑρῆσθαι στρατηγός
<plut. regum 80.2> ἐλθὼν δὲ εἰς οἶκον ἐξ ἀγορᾶς καὶ τὴν Τερτίαν τὸ θυγάτριον εὑρὼν δεδακρυμένον ἐπυνθάνετο τὴν  αἰτίαν: εἰπούσης δὲ ὅτι Περσεὺς τέθνηκεν ἡμῖν κυνίδιον δ' ἦν οὕτως ὀνομαζόμενον, “ἀγαθῇ τύχῃ  ” εἶπεν “ὦ θύγατερ καὶ δέχομαι τὸν οἰωνόν.”
<plut. regum 80.3> εὑρὼν δὲ ἐπὶ στρατοπέδου πολλὴν θρασύτητα καὶ λαλιὰν παραστρατηγούντων καὶ πολυπραγμονούντων ἐκέλευσεν ἡσυχίαν ἔχειν καὶ ποιεῖν ὀξείας τὰς μαχαίρας μόνον, αὑτῷ δὲ τῶν ἄλλων μελήσειν.
<plut. regum 80.4> τὰς δὲ νυκτερινὰς φυλακὰς ἐκέλευσεν  φυλάσσειν ἄνευ λόγχης καὶ ξίφους, ὅπως ἀμύνασθαι τοὺς πολεμίους ἀπεγνωκότες μᾶλλον καὶ διαμαχοῦνται πρὸς τὸν ὕπνον.
<plut. regum 80.5> ἐμβαλὼν δὲ διὰ τῶν ἄκρων εἰς Μακεδονίαν  καὶ συντεταγμένους ἰδὼν τοὺς πολεμίους, τοῦ Νασικᾶ  παρακαλοῦντος αὐτὸν εὐθὺς ἐπιχειρεῖν “εἴγε τὴν σὴν” εἶπεν “ἡλικίαν εἶχον, αἱ δὲ πολλαί με πεῖραι κωλύουσιν ἐκ πορείας πρὸς φάλαγγα συντεταγμένην μάχεσθαι.”
<plut. regum 80.6> νικήσας δὲ τὸν Περσέα καὶ τὰς ἐπινικίους ποιούμενος ἑστιάσεις ἔλεγε τῆς αὐτῆς ἐμπειρίας εἶναι στράτευμα φοβερώτατον πολεμίοις καὶ συμπόσιον ἥδιστον φίλοις παρασχεῖν.
<plut. regum 80.7> τοῦ δὲ Περσέως αἰχμαλώτου γενομένου καὶ  παρακρουομένου τὸν θρίαμβον “ἐπὶ σοί” εἶπε “τοῦτ' ἐστίν,'” ἐξουσίαν διδοὺς αὐτῷ ἑαυτὸν ἀνελεῖν.
<plut. regum 80.8> χρημάτων δὲ ἀπείρων εὑρεθέντων, αὐτὸς μὲν  οὐκ ἔλαβε, τῷ δὲ γαμβρῷ Τουβέρωνι φιάλην ἀργυρᾶν ὁλκῆς πέντε λιτρῶν ἀριστεῖον ἔδωκε. καὶ τοῦτὸ  φασι πρῶτον εἰς τὸν Αἰλίων οἶκον εἰσελθεῖν κειμήλιον ἀργυροῦν.
<plut. regum 80.9> τεσσάρων δὲ παίδων ἀρρένων αὐτῷ γεγονότων, δύο μὲν πρότερον ἐτύγχανεν ἐκδεδωκὼς ἑτέροις θέσθαι: δυεῖν δὲ ὄντων ἐπὶ τῆς οἰκίας ὁ μὲν ἡμέραις  πέντε πρὸ τοῦ θριάμβου , τεσσαρεσκαίδεκα γεγονὼς ἔτη, ἀπέθανεν, ὁ δὲ ὕστερον πέντε τοῦ θριάμβου, δωδεκαέτης. προελθὼν δέ, τοῦ δήμου συναλγοῦντος αὐτῷ καὶ συμπενθοῦντος, νῦν ἔφη   περὶ τῆς πατρίδος ἀδεὴς γεγονέναι καὶ ἀκίνδυνος, ὁπότε τῶν εὐτυχημάτων τὴν νέμεσιν εἰς τὸν οἶκον ἀπερεισαμένης τῆς τύχης ὑπὲρ πάντων αὐτὸς ἀναδέδεκται .
<plut. regum 81.1> Κάτων ὁ πρεσβύτερος ἐν τῷ δήμῳ τῆς ἀσωτίας καὶ πολυτελείας καθαπτόμενος εἶπεν “ὡς χαλεπόν ἐστι λέγειν πρὸς γαστέρα ὦτα μὴ ἔχουσαν.”
<plut. regum 81.2> θαυμάζειν δὲ πῶς σῴζεται πόλις, ἐν ᾗ πωλεῖται πλείονος ἰχθὺς ἢ βοῦς.
<plut. regum 81.3> λοιδορῶν δέ ποτε τὴν ἐπιπολάζουσαν γυναικοκρατίαν “πάντες εἶπεν” “ἂνθρωποι τῶν γυναικῶν ἄρχουσιν, ἡμεῖς δὲ πάντων ἀνθρώπων, ἡμῶν δὲ αἱ γυναῖκες.”
<plut. regum 81.4> δὲ βούλεσθαι μᾶλλον εὐεργετήσας μὴ  κομίσασθαι χάριν ἢ μὴ ὑποσχεῖν κόλασιν ἀδικήσας, καὶ πᾶσιν ἀεὶ τοῖς ἁμαρτάνουσι χωρὶς ἑαυτοῦ δοῦναι συγγνώμην
<plut. regum 81.5> παρορμῶν δὲ τοὺς ἄρχοντας ἐπιτιμᾶν τοῖς ἁμαρτάνουσιν ἔλεγε τοὺς δυναμένους κωλύειν τοὺς  κακῶς ποιοῦντας, ἐὰν μὴ κωλύωσι, κελεύειν.
<plut. regum 81.6> τῶν δὲ νέων ἔφη χαίρειν τοῖς ἐρυθριῶσι μᾶλλον, ἢ τοῖς ὠχριῶσι.
<plut. regum 81.7> στρατιώτην δὲ μισεῖν, ὃς ἐν τῷ περιπατεῖν τὰς χεῖρας, ἐν δὲ τῷ μάχεσθαι τοὺς πόδας κινεῖ,  ῥέγχει δὲ μεῖζον ἢ ἀλαλάζει.
<plut. regum 81.8> κάκιστον δέ' ἔλεγεν ἄρχοντα εἶναι τὸν ἄρχειν  ἑαυτοῦ μὴ δυνάμενον.
<plut. regum 81.9> μάλιστα δὲ ἐνόμιζε δεῖν ἕκαστον ἑαυτὸν αἰδεῖσθαι: μηδένα γὰρ ἑαυτοῦ μηδέποτε χωρὶς εἶναι.
<plut. regum 81.10> πολλῶν δὲ ὁρῶν ἀνισταμένους ἀνδριάντας  “ἐμοῦ δέ ” ἔφη “ἐρωτᾶν βούλομαι μᾶλλον τοὺς ἀνθρώπους, διὰ τί ἀνδριὰς οὐ κεῖται Κάτωνος ἢ διὰ τί κεῖται.”
<plut. regum 81.11> φείδεσθαι δὲ τῆς ἐξουσίας παρεκάλει τοὺς δυναμένους, ὅπως ἀεὶ παραμένοι τὸ ἐξεῖναι.
<plut. regum 81.12> τοὺς δὲ τῆς ἀρετῆς τὴν τιμὴν ἀφαιροῦντας ἔλεγε τὴν ἀρετὴν ἀφαιρεῖν τῆς νεότητος
<plut. regum 81.13> τὸν δὲ ἄρχοντα ἢ κριτὴν ἔλεγε δεῖν μήτε ὑπὲρ τῶν δικαίων λιπαρεῖσθαι μήτε ὑπὲρ τῶν ἀδίκων ἐκλιπαρεῖσθαι.
<plut. regum 81.14> τὴν δὲ ἀδικίαν ἔλεγε τοῖς ἀδικοῦσι κἂν μὴ φέρῃ κίνδυνον, ἅπασι φέρειν.
<plut. regum 81.15> τῷ δὲ γήρᾳ πολλῶν αἰσχρῶν παρόντων ἠξίου μὴ προστιθέναι τὴν ἀπὸ τῆς κακίας αἰσχύνην.
<plut. regum 81.16> τὸν δὲ ὀργιζόμενον ἐνόμιζε τοῦ μαινομένου  χρόνῳ διαφέρειν.
<plut. regum 81.17> “ἥκιστα δὲ φθονεῖσθαι τοὺς τῇ τύχῃ χρωμένους ἐπιεικῶς καὶ μετρίως: οὐ γὰρ ἡμῖν ἀλλὰ τοῖς περὶ ἡμᾶς φθονοῦσι.”
<plut. regum 81.18> τοὺς δὲ σπουδάζοντας ἐν τοῖς γελοίοις ἔλεγεν  ἐν τοῖς σπουδαίοις ἔσεσθαι καταγελάστους.
<plut. regum 81.19> τὰς καλὰς πράξεις ἔλεγε δεῖν καταλαμβάνειν πράξεσι καλαῖς, ἵνα μὴ τῆς δόξης ἀπορρέωσιν.
<plut. regum 81.20> ἐπετίμα δὲ τοῖς πολίταις ἀεὶ τοὺς αὐτοὺς  αἱρουμένοις ἄρχοντας “δόξετε γάρ” εἰπεῖν “μὴ πολλοῦ  τὸ ἄρχειν ἄξιον ἢ μὴ πολλοὺς τοῦ ἄρχειν ἀξίους ἡγεῖσθαι.”
<plut. regum 81.21> τὸν δὲ τοὺς παραλίους ἀγροὺς πεπρακότα προσεποιεῖτο θαυμάζειν ὡς ἰσχυρότερον τῆς θαλάσσης:  “ἃ γὰρ ἐκείνη μόλις ἐπικλύζει, οὗτος ῥᾳδίως καταπέπωκε”
<plut. regum 81.22> τιμητείαν δὲ μετιὼν καὶ τοὺς ἄλλους ὁρῶν δεομένους τῶν πολλῶν καὶ κολακεύοντας, αὐτὸς ἐβόα τὸν δῆμον ἀποτόμου χρείαν ἔχειν ἰατροῦ καὶ μεγάλου  καθαρμοῦ: δεῖν οὖν μὴ τὸν ἥδιστον, ἀλλὰ τὸν ἀπαραίτητον αἱρεῖσθαι καὶ ταῦτα λέγων ᾑρέθη πρὸ πάντων.
<plut. regum 81.23> διδάσκων δὲ τοὺς νέους εὐθαρσῶς μάχεσθαι  πολλάκις ἔλεγε τοῦ ξίφους τὸν λόγον μᾶλλον καὶ  τὴν φωνὴν τῆς χειρὸς τρέπειν καὶ καταπλήττειν τοὺς πολεμίους.
<plut. regum 81.24> ἐπεὶ δὲ πολεμῶν τοῖς περὶ τὸν Βαῖτιν ποταμὸν οἰκοῦσιν εἰς κίνδυνον ὑπὸ πλήθους τῶν πολεμίων κατέστη, τῶν μὲν Κελτιβήρων ἐπὶ διακοσίοις  ταλάντοις βουλομένων βοηθεῖν, τῶν δὲ ̔Ρωμαίων οὐκ ἐώντων ὁμολογεῖν μισθὸν ἀνθρώποις βαρβάροις, “ἁμαρτάνειν” ἔφησεν “αὐτούς: νικῶντας μὲν γὰρ ἀποδώσειν οὐ παρ' αὑτῶν ἀλλὰ παρὰ τῶν πολεμίων: ἡττωμένων δέ, μήτε τοὺς ἀπῃτημένους μήτε τοὺς  ἀπαιτοῦντας ἔσεσθαι.”
<plut. regum 81.25> πλείονας δὲ πόλεις ἑλών, ὥς φησι, τῶν ἡμερῶν ἃς διέτριψεν ἐν τοῖς πολεμίοις, οὐδὲν  αὐτὸς πλέον λαβεῖν ὧν ἔφαγε καὶ ἔπιεν ἐκ τῆς πολεμίας.
<plut. regum 81.26> τῶν δὲ στρατιωτῶν ἑκάστῳ λίτραν ἀργύρου διανείμας φησὶ βέλτιον εἶναι πολλοὺς ἔχοντας ἀργύριον  ἢ ὀλίγους χρυσίον ἀπὸ τῆς στρατείας ἐπανελθεῖν: τῶν γὰρ ἀρχόντων οὐδὲν ἄλλο δεῖν ἐν ταῖς ἐπαρχίαις ἢ τὴν δόξαν αὐξάνεσθαι.
<plut. regum 81.27> πέντε δὲ οἰκέτας εἶχεν ἐπὶ τῆς στρατείας, ὧν εἷς αἰχμάλωτα σώματα τρία πριάμενος, ὡς οὐκ  ἔλαθε τὸν Κάτωνα, πρὶν εἰς ὄψιν ἐλθεῖν, ἀπήγξατο.
<plut. regum 81.28> παρακληθεὶς δὲ ὑπὸ Σκιπίωνος ̓Αφρικανοῦ τοῖς ̓Αχαιῶν συλλαβέσθαι φυγάσιν, ὅπως εἰς τὰς πατρίδας κατέλθωσιν, προσεποιεῖτο μηδὲν αὐτῷ μέλειν τοῦ πράγματος: ἐν δὲ τῇ συγκλήτῳ πολλῶν  γινομένων λόγων ἀναστὰς “ὥσπερ οὐκ ἔχοντες” εἶπεν “ὃ πράττωμεν, καθήμεθα περὶ Γραικῶν γεροντίων ζητοῦντες πότερον ὑπὸ τῶν παρ' ἡμῖν ἢ ὑπὸ τῶν ἐκεῖ νεκροφόρων ἐξενεχθῶσι.”
<plut. regum 81.29> Ποστουμίου δὲ ̓Αλβίνου γράψαντος ἱστορίας ̔Ελληνιστὶ καὶ συγγνώμην παρὰ τῶν ἀκροωμένων  αἰτοῦντος, εἰρωνευόμενος ὁ Κάτων ἔφη δοτέον εἶναι συγγνώμην, εἰ τῶν ̓Αμφικτυόνων ψηφισαμένων ἀναγκασθεὶς ἔγραψε,
<plut. regum 82.1> Σκιπίωνα τὸν νεώτερον λέγουσιν ἔτεσι πεντήκοντα καὶ  τέτταρσιν, οἷς ἐβίωσε, μηδὲν πρίασθαι μηδὲν ἀποδόσθαι μηδὲν οἰκοδομῆσαι, λίτρας δὲ  ἀργύρου τρεῖς καὶ τριάκοντα μόνας ἐν οὐσίᾳ μεγάλῃ δύο δὲ χρυσίου καταλιπεῖν καὶ ταῦτα Καρχηδόνος κύριον ὄντα καὶ μάλιστα τῶν στρατηγῶν πλουτίσαντα τοὺς στρατιώτας.
<plut. regum 82.2> τὸ δὲ Πολυβίου παράγγελμα διαφυλάττων ἐπειρᾶτο μὴ πρότερον ἐξ ἀγορᾶς ἀπελθεῖν ἢ ποιήσασθαί τινα συνήθη καὶ φίλον ἁμωσγέπως τῶν ἐντυγχανόντων.
<plut. regum 82.3> ἔτι δὲ νέος ὢν τοσαύτην εἶχε δόξαν ἀνδρείας  καὶ συνέσεως, ὥστε Κάτωνα μὲν τὸν πρεσβύτερον εἰπεῖν ἐρωτηθέντα περὶ τῶν ἐν Καρχηδόνι στρατευομένων, ἐν οἷς καὶ Σκιπίων ἦν,  οἶος πέπνυται, τοὶ δὲ σκιαὶ ἀίσσουσιν.
<plut. regum 82.4> εἰς δὲ τὴν ̔Ρώμην ἐλθόντος ἀπὸ στρατείας,  ἐκάλουν αὐτὸν οὐκ ἐκείνῳ χαριζόμενοι, ἀλλ' ὡς Καρχηδόνα δι' ἐκείνου ταχὺ καὶ ῥᾳδίως ληψόμενοι:
<plut. regum 82.5> ἐπεὶ δὲ παρελθὼν εἰς τὸ τεῖχος, τῶν Καρχηδονίων ἐκ τῆς ἄκρας ἀμυνομένων, μὴ σὺ τὴν διὰ μέσου θάλασσαν οὐ πάνυ βαθεῖαν οὖσαν τοῦ Πολυβίου συμβουλεύοντος αὐτῷ κατασπεῖραι τριβόλους  σιδηροῦς ἢ σανίδας ἐμβαλεῖν κεντρωτάς, ὅπως μὴ διαβαίνοντες οἱ πολέμιοι προσμάχωνται τοῖς χώμασιν: ἔφη γελοῖον εἶναι κατειληφότας τὰ τείχη καὶ τῆς πόλεως; ἐντὸς ὄντας εἶτα πράττειν ὅπως οὐ μαχοῦνται  τοῖς πολεμίοις.
<plut. regum 82.6> εὑρὼν δὲ τὴν πόλιν ἀνδριάντων ̔Ελληνικῶν καὶ ἀναθημάτων ἀπὸ Σικελίας μεστὴν οὖσαν, ἐκήρυξε τοὺς ἀπὸ τῶν πόλεων παρόντας ἐπιγινώσκειν καὶ κομίζεσθαι.
<plut. regum 82.7> τῶν δὲ χρημάτων οὔτε δοῦλον οὔτε ἀπελεύθερον εἴα λαβεῖν οὐδένα, ἀλλ' οὐδὲ πρίασθαι πάντων ἀγόντων καὶ φερόντων.
<plut. regum 82.8> Γαΐῳ δὲ Λαιλίῳ τῷ φιλτάτῳ τῶν ἑταίρων ὑπατείαν μετιόντι συμπράττων ἐπηρώτησε Πομπήιον  εἰ καὶ αὐτὸς ὑπατείαν μέτεισιν: ἐδόκει δὲ ὁ Πομπήιος υἱὸς αὐλητοῦ γεγονέναι: τοῦ δὲ φήσαντος μὴ μετιέναι, ἀλλὰ καὶ τὸν Λαίλιον ἐπαγγελλόμενος συμπεριάξειν καὶ συναρχαιρεσιάσειν, πιστεύσαντες καὶ περιμένοντες ἐκείνῳ ἐξηπατήθησαν: ἀπηγγέλλετο  γὰρ αὐτὸς ἐν ἀγορᾷ περιιὼν καὶ δεξιούμενος τοὺς πολίτας. ἀγανακτούντων δὲ τῶν ἄλλων , ὁ Σκιπίων γελάσας “ἀβελτερίᾳ γε” εἶπεν “ἡμῶν, καθάπερ οὐκ ἀνθρώπους μέλλοντες ἀλλὰ θεοὺς παρακαλεῖν, πάλαι διατρίβομεν αὐλητὴν ἀναμένοντες.”
<plut. regum 82.9> ̓Αππίου δὲ Κλαυδίου περὶ τῆς τιμητικῆς ἀρχῆς  ἁμιλλωμένου πρὸς αὐτὸν καὶ λέγοντος, ὅτι πάντας ὀνομαστὶ ̔Ρωμαίους αὐτὸς ἀσπάζεται, Σκιπίωνος ὀλίγου δεῖν ἀγνοοῦντος ἅπαντας, “ἀληθῆ λέγεις” εἶπεν “ἐμοὶ γὰρ οὐκ εἰδέναι πολλοὺς ἀλλ' ὑπὸ μηδενὸς  ἀγνοεῖσθαι μεμέληκεν.”
<plut. regum 82.10> ἐκέλευε δὲ τοὺς πολίτας, ἐπειδὴ ἐτύγχανον  πολεμοῦντες Κελτίβηρσιν, ἀμφοτέρους ἐπὶ τὴν στρατείαν ἐκπέμψαντας ἢ πρεσβευτὰς ἢ χιλιάρχους μάρτυρας λαμβάνειν καὶ κριτὰς τῆς ἑκάστου ἀρετῆς τοὺς πολεμοῦντας.
<plut. regum 82.11> ἀποδειχθεὶς δὲ τιμητὴς νεανίσκου μὲν ἀφείλετο τὸν ἵππον, ὅτι δειπνῶν πολυτελῶς, ἐν ᾧ χρόνῳ Καρχηδὼν ἐπολεμεῖτο, μελίπηκτον εἰς σχῆμα τῆς  πόλεως διαπλάσας καὶ τοῦτο Καρχηδόνα προσειπὼν προύθηκε διαρπάσαι τοῖς παροῦσι: καὶ πυνθανομένου  τοῦ νεανίσκου τὴν αἰτίαν δι' ἣν ἀφῄρηται τὸν ἵππον, “ἐμοῦ γάρ” ἔφη “πρότερος Καρχηδόνα διήρπασας.”
<plut. regum 82.12> Γάιον δὲ Λικίνιον ἰδὼν παρερχόμενον “οἶδα” ἔφη “τοῦτον ἐπιωρκηκότα τὸν ἄνδρα: μηδενὸς δὲ, κατηγοροῦντος, οὐ δύναμαι κατήγορος αὐτὸς εἶναι  καὶ δικαστής.”
<plut. regum 82.13> ἐκπεμφθέντα δ' αὐτὸν ὑπὸ τῆς βουλῆς τρίτον, ὥς φησι Κλειτόμαχος,  ἀνθρώπων ὕβριν τε καὶ εὐνομίην ἐφορῶντα,  πόλεων ἐθνῶν βασιλέων ἐπίσκοπον, ὡς εἰς ̓Αλεξάνδρειαν   ἧκε καὶ τῆς νεὼς ἀποβὰς ἐβάδιζε κατὰ τῆς κεφαλῆς ἔχων τὸ ἱμάτιον, ἠξίουν ἀποκαλύψασθαι περιθέοντες οἱ ̓Αλεξανδρεῖς καὶ δεῖξαι ποθοῦσιν αὐτοῖς τὸ πρόσωπον, τοῦ δὲ ἀποκαλυψαμένου, κραυγὴν καὶ κρότον ἐποίησαν. τοῦ δὲ βασιλέως μόλις  ἁμιλλωμένου βαδίζουσιν αὐτοῖς δι' ἀργίαν καὶ τρυφὴν τοῦ σώματος, ὁ Σκιπίων ἀτρέμα πρὸς τὸν Παναίτιον  ψιθυρίσας εἶπεν “ἤδη τι τῆς ἐπιδημίας ἡμῶν  ̓Αλεξανδρεῖς ἀπολελαύκασι: δι' ἡμᾶς γὰρ ἑωράκασι τὸν βασιλέα περιπατοῦντα.”
<plut. regum 82.14> συναπεδήμει δὲ αὐτῷ φίλος μὲν εἷς φιλόσοφος Παναίτιος, οἰκέται δὲ πέντε: καὶ τοῦ ἑνὸς  ἀποθανόντος; ἐπὶ τῆς ξένης, ἄλλον μὴ βουλόμενος πρίασθαι ἀπὸ τῆς ̔Ρώμης μετεπέμψατο.
<plut. regum 82.15> τῶν δὲ Νομαντίνων ἀμάχων εἶναι δοκούντων καὶ πολλοὺς νενικηκότων στρατηγούς, ὕπατον ἀπέδειξε Σκιπίωνα τὸ δεύτερον ὁ δῆμος ἐπὶ τὸν  πόλεμον: ὡρμημένων δὲ πολλῶν ἐπὶ τὴν στρατείαν, καὶ τοῦτο διεκώλυσεν ἡ σύγκλητος, ὡς ἐρήμου τῆς ̓Ιταλίας ἐσομένης. καὶ χρήματα λαβεῖν τῶν ἑτοίμων  οὐκ εἴασαν, ἀλλὰ τὰς τελωνικὰς προσόδους ἀπέταξαν οὔπω χρόνον ἐχούσας. ὁ δὲ Σκιπίων χρημάτων  μὲν οὐκ ἔφη δεῖσθαι, τὰ γὰρ ἑαυτοῦ καὶ τῶν φίλων ἐξαρκέσειν: περὶ δὲ τῶν στρατιωτῶν ἐμέμψατο, χαλεπὸν γὰρ εἶναι τὸν πόλεμον, εἰ μὲν δι' ἀνδρείαν τῶν πολεμίων ἣττηνται τοσαυτάκις, ὅτι πρὸς τοιούτους, εἰ δὲ δι' ἀνανδρίαν τῶν πολιτῶν, ὅτι μετὰ  τοιούτων
<plut. regum 82.16> ἐπεὶ δὲ ἐλθὼν εἰς τὸ στρατόπεδον πολλὴν ἀταξίαν καὶ ἀκολασίαν καὶ δεισιδαιμονίαν καὶ τρυφὴν κατέλαβε, μάντεις μὲν εὐθὺς ἐξήλασε καὶ θύτας καὶ πορνοβοσκούς, σκεύη δὲ προσέταξεν ἀποπέμπειν  ἅπαντα πλὴν χύτρας ὀβελίσκου καὶ ποτηρίου κεραμεοῦ: τῶν δὲ ἀργυρέων ἔκπωμα οὐ μεῖζον δύο λιτρῶν συνεχώρησε τοῖς βουλομένοις ἔχειν: λούεσθαι δὲ ἀπεῖπε , τῶν δὲ ἀλειφομένων τρίβειν ἕκαστον  ἑαυτόν: τὰ γὰρ ὑποζύγια χεῖρας μὴ ἔχοντα ἑτέρου τρίψοντος δεῖσθαι: προσέταξε δὲ ἀριστᾶν μὲν ἑστῶτας ἄπυρον ὄψον, δειπνεῖν δὲ κατακειμένους ἄρτον ἢ πόλτον ἁπλῶς καὶ κρέας ὀπτὸν ἢ ἑφθόν: αὐτὸς  δὲ σάγον ἐμπεπορπημένος μέλανα περιῄει, πενθεῖν τὴν τοῦ στρατεύματος αἰσχύνην λέγων.
<plut. regum 82.17> Μεμμίου δέ τινος χιλιάρχου λαβὼν ὑποζύγια,  ψυκτῆρας διαλίθους παρακομίζοντα καὶ Θηρικλείους, “ἐμοὶ μέν” εἶπεν “ἡμέρας τριάκοντα καὶ τῇ  πατρίδι, σαυτῷ δὲ τὸν βίον ἅπαντα τοιοῦτος; ὢν ἄχρηστον πεποίηκας σεαυτόν.”
<plut. regum 82.18> ἑτέρου δὲ θυρεὸν ἐπιδείξαντος εὖ κεκοσμημένον “ὁ μὲν θυρεός” εἶπεν “ὦ νεανία καλός, πρέπει δὲ ̔Ρωμαῖον ἄνδρα μᾶλλον ἐν τῇ δεξιᾷ τὰς ἐλπίδας  ἔχειν ἢ τῇ ἀριστερᾷ.”
<plut. regum 82.19> τοῦ δὲ τὸν χάρακα ἄραντος σφόδρα πιέζεσθαι φάσκοντος “εἰκότως” ἔφη: “τῷ γὰρ ξύλῳ τούτῳ μᾶλλον ἢ τῇ μαχαίρᾳ πιστεύεις”
<plut. regum 82.20> ὁρῶν δὲ τὴν ἀπόνοιαν τῶν πολεμίων ἔλεγεν  “ὠνεῖσθαι τοῦ χρόνου τὴν ἀσφάλειαν : τὸν γὰρ ἀγαθὸν στρατηγὸν ὥσπερ ἰατρὸν ἐσχάτης δεῖσθαι τῆς διὰ  τοῦ σιδήρου θεραπείας.” οὐ μὴν ἀλλ' ἐπιθέμενος ἐν καιρῷ τοὺς Νομαντίνους ἐτρέψατο.
<plut. regum 82.21> τῶν δὲ πρεσβυτέρων τοὺς ἡττημένους κακιζόντων  , τί πεφεύγασιν οὓς τοσαυτάκις ἐδίωξαν, εἰπεῖν τινα λέγεται τῶν Νομαντίνων ὡς τὰ πρόβατα ταὐτὰ καὶ νῦν ἐστιν, ὁ δὲ ποιμὴν ἄλλος
<plut. regum 82.22> ἐπεὶ δὲ τὴν Νομαντίαν ἑλὼν καὶ θριαμβεύσας τὸ δεύτερον πρὸς Γάιον Γράκχον ὑπέρ τε τῆς βουλῆς καὶ τῶν συμμάχων κατέστη διαφορᾷ, καὶ λυπούμενος ὁ δῆμος ἐθορύβησεν αὐτὸν ἐπὶ τοῦ βήματος,  “  ἐμέ” εἶπεν “οὐδέποτε στρατοπέδων ἀλαλαγμὸς ἐθορύβησεν, οὔτι γε συγκλύδων ἀνθρώπων, ὧν οὐ μητέρα τὴν ̓Ιταλίαν ἀλλὰ μητρυιὰν οὖσαν ἐπίσταμαι.”
<plut. regum 82.23> τῶν δὲ περὶ τὸν Γάιον βοώντων κτεῖναι  τὸν τύραννον “εἰκότως” εἶπεν “οἱ τῇ πατρίδι πολεμοῦντες ἐμὲ βούλονται προανελεῖν: οὐ γὰρ οἷόν τε τὴν ̔Ρώμην πεσεῖν Σκιπίωνος ἑστῶτος οὐδὲ ζῆν Σκιπίωνα τῆς ̔Ρώμης πεσούσης.”
<plut. regum 83.1> Καικίλιος Μέτελλος ὀχυρῷ χωρίῳ βουλευόμενος  προσαγαγεῖν, εἰπόντος ἑκατοντάρχου πρὸς αὐτὸν  ὡς, ἐὰν δέκα μόνους ἀποβάλῃ, λήψεται τὸ χωρίον, ἠρώτησεν αὐτὸν εἰ βούλοιτο εἷς τῶν δέκα γενέσθαι
<plut. regum 83.2> τῶν δὲ νεωτέρων τινὸς χιλιάρχου πυνθανομένου  τί μέλλει ποιεῖν, “εἰ τοῦτο” ἔφη “συνειδέναι μοι τὸν χιτωνίσκον ἐνόμιζον, ἀποδυσάμενος ἂν αὐτὸν ἐπὶ τὸ πῦρ ἐπέθηκα.”
<plut. regum 83.3> Σκιπίωνι δὲ ζῶντι πολεμῶν, ἀποθανόντος ἠχθέσθη, καὶ τοὺς μὲν υἱοὺς ἐκέλευσεν ὑποδύντας  ἄρασθαι τὸ λέχος, τοῖς δὲ θεοῖς ἔφη χάριν ἔχειν  ὑπὲρ τῆς ̔Ρώμης, ὅτι παρ' ἄλλοις οὐκ ἐγένετο Σκιπίων.
<plut. regum 84.1> Γάιος Μάριος ἐκ γένους ἀδόξου προιὼν εἰς  πολιτείαν διὰ τῶν στρατειῶν, ἀγορανομίαν τὴν μείζονα  παρήγγειλεν αἰσθόμενος δὲ ὅτι λείπεται τῆς αὐτῆς ἡμέρας ἐπὶ τὴν ἐλάττονα μετῆλθε: κἀκείνης ἀποτυχὼν, ὅμως οὐκ ἀπέγνω τοῦ πρωτεύσειν ̔Ρωμαίων.
<plut. regum 84.2> ̓Ιξίας δὲ ἔχων ἐν ἀμφοτέροις τοῖς σκέλεσι  παρέσχεν ἄδετος ἐκτεμεῖν τῷ ἰατρῷ, καὶ μὴ στενάξας μηδὲ τὰς ὀφρῦς συναγαγὼν ἐνεκαρτέρησε τῇ χειρουργίᾳ: τοῦ δὲ ἰατροῦ μεταβαίνοντος ἐπὶ θάτερον, οὐκ ἠθέλησεν εἰπὼν οὐκ εἶναι τὸ θεράπευμα τῆς ἀλγηδόνος ἄξιον.
<plut. regum 84.3> ἐπεὶ δὲ Λούσιος ὁ ἀδελφιδοῦς, αὐτοῦ τὸ δεύτερον ὑπατεύοντος, ἐβιάζετο τῶν ἐν ὥρᾳ στρατευομένων τινὰ ὀνόματι Τρεβώνιον, ὁ δὲ ἀπέκτεινεν αὐτόν, καὶ πολλῶν κατηγορούντων οὐκ ἠρνήσατο κτεῖναι τὸν ἄρχοντα, τὴν δὲ αἰτίαν εἶπε καὶ ἀπέδειξε:   κελεύσας ὁ Μάριος τὸν ἐπὶ ταῖς ἀριστείαις διδόμενον στέφανον κομισθῆναι τῷ Τρεβωνίῳ περιέθηκε.
<plut. regum 84.4> τοῖς δὲ Τεύτοσι παραστρατοπεδεύσας ἐν χωρίῳ ὀλίγον ὕδωρ ἔχοντι, τῶν στρατιωτῶν διψῆν  λεγόντων, δείξας αὐτοῖς ποταμὸν ἐγγὺς ῥέοντα τῷ χάρακι τῶν πολεμίων “ἐκεῖθεν ὑμῖν ἔστιν” εἶπε  “ποτὸν ὤνιον αἵματος.” οἱ δὲ ἄγειν παρεκάλουν, ἕως ὑγρὸν ἔχωσι τὸ αἷμα καὶ μήπω πᾶν ὑπὸ τοῦ διψῆν ἐκπεπηγός
<plut. regum 84.5> ἐν δὲ τοῖς Κιμβρικοῖς πολέμοις Καμαρίνων   χιλίους ἄνδρας ἀγαθοὺς γενομένους ὁμοῦ ̔Ρωμαίους ἐποίησε, κατ' οὐδένα νόμον: πρὸς δὲ τοὺς ἐγκαλοῦντας ἔλεγε τῶν νόμων οὐκ ἐξακοῦσαι διὰ τὸν τῶν ὅπλων ψόφον.
<plut. regum 84.6> ἐν δὲ τῷ ἐμφυλίῳ πολέμῳ περιταφρευόμενος  καὶ πολιορκούμενος ἐκαρτέρει, τὸν οἰκεῖον ἀναμένων καιρόν. εἰπόντος δὲ Πομπαιδίου Σίλωνος πρὸς αὐτόν “εἰ μέγας εἶ στρατηγός, ὦ Μάριε, καταβὰς διαγώνισαι” “σὺ μὲν οὖν” εἶπεν “εἰ μέγας εἶ στρατηγός,  ἀνάγκασόν με διαγωνίσασθαι καὶ μὴ βουλόμενον.”
<plut. regum 85.1> Κάτλος Λουτάτιος ἐν τῷ Κιμβρικῷ πολέμῳ παρὰ τὸν ̓Ατίσωνα ποταμὸν στρατοπεδεύων, ἐπεὶ τοὺς  βαρβάρους ὁρῶντες οἱ ̔Ρωμαῖοι διαβαίνειν ἐπιχειροῦντας ἀνεχώρουν, μὴ δυνάμενος αὐτοὺς κατασχεῖν  ὥρμησεν εἰς τοὺς πρώτους τῶν ἀποτρεχόντων, ὅπως δοκῶσι μὴ φεύγειν τοὺς πολεμίους, ἀλλὰ τῷ στρατηγῷ κατακολουθεῖν.
<plut. regum 86.1> Σύλλας ὁ εὐτυχὴς ἀναγορευθεὶς τῶν μεγίστων εὐτυχιῶν ἐποιεῖτο δύο, τὴν Πίου Μετέλλου φιλίαν,  καὶ τὸ μὴ κατασκάψαι τὰς ̓Αθήνας ἀλλὰ φείσασθαι τῆς πόλεως.
<plut. regum 87.1> Γάιος Ποπίλλιος ἐπέμφθη πρὸς ̓Αντίοχον ἐπιστολὴν παρὰ τῆς συγκλήτου κομίζων, κελεύουσαν ἁπάγειν  ἐξ Αἰγύπτου τὸ στράτευμα καὶ μὴ σφετερίζεσθαι τῶν Πτολεμαίου τέκνων ὀρφανῶν ὄντων τὴν βασιλείαν: προσιόντα δ' αὐτὸν διὰ τοῦ στρατοπέδου πόρρωθεν ἀσπασαμένου τοῦ ̓Αντιόχου φιλοφρόνως, οὐκ ἀντασπασάμενος τὸ γραμματεῖον ἐπέδωκεν: ἐπεὶ  δὲ ἀναγνοὺς ἔφη βουλεύσεσθαι καὶ δώσειν τὴν ἀπόκρισιν, τῷ κλήματι γῦρον περὶ αὐτὸν ὁ Ποπίλλιος περιέγραψεν εἰπών “ἐνταῦθα τοίνυν ἑστὼς βούλευσαι καὶ ἀπόκριναι.” πάντων δὲ τὸ φρόνημα τοῦ ἀνδρὸς καταπλαγέντων τοῦ τε ̓Αντιόχου ποιήσειν   ὁμολογοῦντος τὰ δοκοῦντα ̔Ρωμαίοις, οὕτως ἠσπάσατο καὶ περιέπτυξεν αὐτὸν ὁ Ποπίλλιος.
<plut. regum 88.1> Λεύκουλλος ἐν ̓Αρμενίᾳ μετὰ μυρίων ὁπλιτῶν καὶ χιλίων ἱππέων ἐπὶ Τιγράνην ἐχώρει πεντεκαίδεκα μυριάδας στρατιᾶς ἔχοντα τῇ πρὸ μιᾶς  νοννῶν ὀκτωβρίων, ἐν ᾗ πρότερον ὑπὸ Κίμβρων ἡ μετὰ Καιπίωνος διεφθάρη δύναμις. εἰπόντος δέ τινος ὅτι ̔Ρωμαῖοι τὴν ἡμέραν ἀφοσιοῦνται καὶ δεδοίκασιν, “οὐκοῦν” ἔφη “σήμερον ἀγωνισώμεθα προθύμως, ἵνα καὶ ταύτην ἐξ ἀποφράδος καὶ σκυθρωπῆς  ποιήσωμεν ἱλαρὰν καὶ προσφιλῆ ̔Ρωμαίοις.  ”
<plut. regum 88.2> τοὺς δὲ καταφράκτους μάλιστα φοβουμένων  τῶν στρατιωτῶν ἐκέλευσε θαρρεῖν πλεῖον γὰρ ἔργον εἶναι τοῦ νικῆσαι τὸ τούτους σκυλεῦσαι προσβὰς δὲ τῷ λόφῳ πρῶτος καὶ τὸ κίνημα τῶν βαρβάρων  θεασάμενος ἀνεβόησε “νενικήκαμεν, ὦ συστρατιῶται:” καὶ μηδενὸς ὑποστάντος διώκων πέντε ̔Ρωμαίων ἀπέβαλε πεσόντας, τῶν δὲ πολεμίων ὑπὲρ δέκα μυριάδας ἀπέκτεινε.
<plut. regum 89.1> Γναῖος Πομπήιος ὑπὸ ̔Ρωμαίων ἠγαπήθη  τοσοῦτον ὅσον ὁ πατὴρ ἐμισήθη. νέος δὲ ὢν παντάπασι τῇ Σύλλα μερίδι προσέθηκεν αὑτόν: καὶ μήτε ἄρχων μήτε βουλεύων πολλοὺς ἐκ τῆς ̓Ιταλίας  ἐστρατολόγησε. καὶ Σύλλα καλοῦντος οὐκ ἔφη δίχα λαφύρων οὐδὲ ἀναίμακτον ἐπιδεῖξαι τῷ αὐτοκράτορι  τὴν δύναμιν: οὐδ' ἦλθε πρότερον πρὶν ἢ πολλαῖς μάχαις νικῆσαι τοὺς στρατηγοὺς τῶν πολεμίων.
<plut. regum 89.2> ἐπεὶ δὲ πεμφθεὶς εἰς Σικελίαν ὑπὸ Σύλλα στρατηγὸς ἐπυνθάνετο τοὺς στρατιώτας ἐν ταῖς ὁδοιπορίαις ἐκτρεπομένους βιάζεσθαι καὶ ἁρπάζειν, τοὺς  μὲν ἄλλως πλανωμένους καὶ περιθέοντας ἐκόλασε, τῶν δὲ πεμπομένων ὑπ' αὐτοῦ σφραγῖδας ἐπέβαλε ταῖς μαχαίραις.
<plut. regum 89.3> Μαμερτίνους δὲ τῆς ἐναντίας γενομένους μερίδος οἷός τε ἦν ἀποσφάττειν ἅπαντας: Σθεννίου  δὲ τοῦ δημαγωγοῦ φήσαντος οὐ δίκαια ποιεῖν αὐτὸν ἀνθ' ἑνὸς αἰτίου πολλοὺς ἀναιτίους κολάζοντα,  τοῦτον δὲ αὑτὸν εἶναι τοὺς μὲν φίλους πείσαντα, τοὺς δὲ ἐχθροὺς βιασάμενον ἑλέσθαι τὰ Μαρίου θαυμάσας ὁ Πομπήιος; ἔφη συγγνώμην ἔχειν Μαμερτίνοις ὑπὸ τοιούτου πεισθεῖσιν ἀνδρός, ὃς τὴν πατρίδα  τῆς ἑαυτοῦ ψυχῆς προτιμᾷ καὶ τήν τε πόλιν καὶ τὸν Σθέννιον ἀπέλυσεν.
<plut. regum 89.4> εἰς δὲ Λιβύην διαβὰς ἐπὶ Δομίτιον καὶ μάχῃ μεγάλῃ κρατήσας, ἀσπασαμένων αὐτὸν αὐτοκράτορα τῶν στρατιωτῶν ἔφη μὴ δέχεσθαι τὴν τιμήν, ἕως   ὀρθὸς ἕστηκεν ὁ χάραξ, τῶν πολεμίων οἱ δέ, καίπερ ὄμβρου πολλοῦ κατέχοντος, ὁρμήσαντες διεπόρθησαν τὸ στρατόπεδον.
<plut. regum 89.5> ἐπανελθόντα δὲ αὐτὸν ὁ Σύλλας ταῖς μὲν ἄλλαις τιμαῖς ἐδέξατο φιλοφρόνως καὶ Μάγνον προσηγόρευσε  πρῶτος αὐτόν: θριαμβεῦσαι δὲ βουλόμενον οὐκ εἴα μηδέπω μετέχοντα βουλῆς. εἰπόντος δὲ τοῦ Πομπηίου πρὸς τοὺς παρόντας ἀγνοεῖν τὸν Σύλλαν ὅτι καὶ τὸν ἣλιον ἀνατέλλοντα πλείονες ἢ δύνοντα προσκυνοῦσιν,' ὁ μὲν Σύλλας ἀνεβόησε  “  θριαμβευέτω.” Σερουίλιος δὲ ἀνὴρ ἀριστοκρατικὸς ἠγανάκτει , καὶ τῶν στρατιωτῶν ἐνίσταντο πολλοὶ τῷ θριάμβῳ δωρεάς τινας ἀπαιτοῦντες. ἐπεὶ δὲ ὁ Πομπήιος ἔφη μᾶλλον ἀφήσειν τὸν θρίαμβον ἢ κολακεύσειν ἐκείνους , νῦν ἔφη καὶ μέγαν ἀληθῶς  ὁρᾶν καὶ ἄξιον τοῦ θριάμβου τὸν Πομπήιον.
<plut. regum 89.6> ἔθους δὲ ὄντος ἐν ̔Ρώμῃ τοῖς ἱππεῦσιν, ὅταν στρατεύσωνται τὸν νόμιμον χρόνον, ἄγειν τὸν ἵππον εἰς ἀγορὰν ἐπὶ τοὺς δύο ἄνδρας, οὓς τιμητὰς καλοῦσι , καὶ καταριθμησαμένους τὰς στρατείας καὶ  τοὺς στρατηγοὺς ὑφ' οἷς ἐστρατεύσαντο τυγχάνειν  ἐπαίνων ἢ ψόγων τῶν προσηκόντων ὑπατεύων ὁ Πομπήιος κατήγαγεν αὐτὸς τὸν ἵππον ἐπὶ τοὺς τιμητὰς Γέλλιον καὶ Λέντλον: ἐκείνων δὲ ὥσπερ ἔθος  ἐστὶ πυθομένων, εἰ πάσας ἐστράτευται τὰς στρατείας, “πάσας” εἶπεν “ὑπ' ἐμαυτῷ αὐτοκράτορι.”
<plut. regum 89.7> τῶν δὲ Σερτωρίου γραμμάτων κρατήσας ἐν ̓Ιβηρίᾳ, ἐν οἷς ἦσαν ἐπιστολαὶ πολλῶν ἡγεμόνων ἐπὶ νεωτερισμῷ καὶ μεταβολῇ τῆς πολιτείας τὸν Σερτώριον εἰς ̔Ρώμην καλούντων, κατέκαυσε πάσας διδοὺς μετανοῆσαι καὶ βελτίονας γενέσθαι τοὺς πονηρούς.
<plut. regum 89.8> ἐπεὶ δὲ Φραάτης ὁ Πάρθων βασιλεὺς ἔπεμψε πρὸς αὐτὸν ἀξιῶν ὅρῳ χρῆσθαι τῷ Εὐφράτῃ, μᾶλλον  ἔφη χρῆσθαι ̔Ρωμαίους ὅρῳ πρὸς Πάρθους τῷ δικαίῳ.
<plut. regum 89.9> Λευκίου δὲ Λευκούλλου μετὰ τὰς στρατείας ἀφεικότος αὑτὸν εἰς ἡδονὰς καὶ πολυτελῶς ζῶντος, τὸν δὲ Πομπήιον ὡς παρ' ἡλικίαν τοῦ πολλὰ πράσσειν  ὀρεγόμενον ψέγοντος, μᾶλλον ἔφη γέροντι τὸ τρυφᾶν ἢ τὸ ἄρχειν εἶναι παρ' ἡλικίαν.
<plut. regum 89.10> νοσοῦντι δὲ αὐτῷ κίχλην ὁ ἰατρὸς λαβεῖν προσέταξεν οἱ δὲ ζητοῦντες οὐχ εὗρον ἦν γὰρ παρ' ὥραν, ἔφη δέ τις εὑρεθήσεσθαι παρὰ Λευκούλλῳ  δι' ἔτους τρεφομένας: “εἶτα” ἔφη “εἰ μὴ Λεύκουλλος ἐτρύφα, Πομπήιος οὐκ ἂν ἔζησε;'” καὶ χαίρειν ἐάσας τὸν ἰατρὸν ἔλαβέ τι τῶν εὐπορίστων.
<plut. regum 89.11> ἰσχυρᾶς δὲ σιτοδείας ἐν ̔Ρώμῃ γενομένης,  ἀποδειχθεὶς λόγῳ μὲν ἀγορᾶς ἐπιμελητής, ἔργῳ δὲ γῆς καὶ θαλάσσης κύριος, ἔπλευσεν εἰς Λιβύην καὶ Σαρδόνα καὶ Σικελίαν: καὶ πολὺν ἀθροίσας σῖτον ἔσπευδεν εἰς τὴν ̔Ρώμην. μεγάλου δὲ χειμῶνος γενομένου  καὶ τῶν κυβερνητῶν ὀκνούντων, πρῶτος ἐμβὰς καὶ τὴν ἄγκυραν ἆραι κελεύσας ἀνεβόησε “πλεῖν ἀνάγκη, ζῆν οὐκ ἀνάγκη.”
<plut. regum 89.12> τῆς δὲ πρὸς τὸν Καίσαρα διαφορᾶς ἀποκαλυπτομένης καὶ Μαρκελλίνου τινὸς τῶν ὑπὸ Πομπηίου  προῆχθαι δοκούντων μεταβεβλημένου δὲ πρὸς Καίσαρα πολλὰ πρὸς αὐτὸν ἐν συγκλήτῳ λέγοντος,  “οὐκ αἰσχύνῃ Μαρκελλῖνε” εἶπεν “ἐμοὶ λοιδορούμενος, δι' ὃν ἐξ ἀφώνου λόγιος ἐκ δὲ πεινατικοῦ ἐμετικὸς; γέγονας;”
<plut. regum 89.13> πρὸς δὲ Κάτωνα πικρῶς καθαψάμενον, ὅτι πολλάκις αὐτοῦ προαγορεύοντος τὴν Καίσαρος δύναμιν καὶ αὔξησιν οὐκ ἐπ' ἀγαθῷ τῆς δημοκρατίας γινομένην αὐτὸς ἀντέπραττεν, ἀπεκρίνατο “τὰ μὲν σὰ μαντικώτερα, τὰ δ' ἐμὰ φιλικώτερα.”
<plut. regum 89.14> περὶ δὲ αὑτοῦ παρρησιαζόμενος εἶπεν, ὡς πᾶσαν ἀρχὴν καὶ ἔλαβε θᾶσσον ἢ προσεδόκησε, καὶ καταθοῖτο θᾶσσον ἢ προσεδοκήθη.
<plut. regum 89.15> μετὰ δὲ τὴν ἐν Φαρσάλῳ μάχην φεύγων εἰς Αἴγυπτον, ὡς ἔμελλε διαβαίνειν ἐκ τῆς τριήρους   εἰς ἁλιευτικὸν πλοῖον ἀποστείλαντος τοῦ βασιλέως, ἐπιστραφεὶς πρὸς τὴν γυναῖκα καὶ τὸν υἱὸν οὐδὲν ἕτερον ἢ τὸ τοῦ Σοφοκλέους εἶπεν    ὅστις δὲ πρὸς τύραννον ἐμπορεύεται,   κείνου στὶ δοῦλος, κἂν ἐλεύθερος μόλῃ.   μεταβὰς δὲ καὶ πληγεὶς ξίφει καὶ στενάξας ἅπαξ,  εἰπὼν δὲ μηδὲν ἀλλ' ἐγκαλυψάμενος παρέδωκεν ἑαυτόν.
<plut. regum 90.1> Κικέρων ὁ ῥήτωρ εἰς τοὔνομα σκωπτόμενος καὶ τῶν φίλων μεταθέσθαι κελευόντων, ἔφη τὸν Κικέρωνα ποιήσειν τῶν Κατώνων καὶ τῶν Κάτλων καὶ τῶν Σκαύρων ἐνδοξότερον.
<plut. regum 90.2> ἔκπωμα δὲ ἀργυροῦν τοῖς θεοῖς ἀνατιθεὶς  τὰ μὲν πρῶτα τῶν ὀνομάτων γράμμασιν ἐσήμανεν, ἀντὶ δὲ τοῦ Κικέρωνος ἐρέβινθον ἐτόρευσε.
<plut. regum 90.3> τῶν δὲ ῥητόρων τοὺς μέγα βοῶντας ἔλεγε δι' ἀσθένειαν ἐπὶ τὴν κραυγὴν ὡς χωλοὺς ἀναβαίνειν  ἐφ' ἵππον.
<plut. regum 90.4> Οὐέρρου δὲ υἱὸν ἔχοντος οὐκ εὖ κεχρημένον ἐφ' ὥρᾳ τῷ σώματι, τὸν δὲ Κικέρωνα λοιδοροῦντος εἰς μαλακίαν καὶ κίναιδον ἀποκαλοῦντος, “ἀγνοεῖς  ” εἶπεν “ὅτι προσήκει τοῖς τέκνοις ἐντὸς θυρῶν λοιδορεῖσθαι;”
<plut. regum 90.5> Μετέλλου δὲ Νέπωτος εἰπόντος πρὸς αὐτὸν ὅτι “πλείονας μαρτυρῶν ἀπέκτονας ἢ συνηγορῶν  σέσωκας”, “καὶ γὰρ ἔστιν” ἔφη “πλεῖον ἐμοὶ πίστεως ἢ λογιότητος:”
<plut. regum 90.6> ἐρωτῶντος δὲ τοῦ Μετέλλου τίς αὐτοῦ πατήρ ἐστι, “ταύτην” ἔφη “τὴν ἀπόκρισιν χαλεπωτέραν ἡ σὴ μήτηρ πεποίηκεν.” ἦν γὰρ ἡ τοῦ Μετέλλου ἀκόλαστος  , ὁ δὲ Μέτελλος αὐτὸς ὑπόκουφος καὶ ἀβέβαιος; καὶ φερόμενος ταῖς ὁρμαῖς.
<plut. regum 90.7> Διοδότῳ δὲ τῷ διδασκάλῳ τῶν ῥητορικῶν ἀποθανόντι κόρακα λίθινον ἐπιστήσαντος αὐτοῦ, δικαίαν  ἔφη “τὴν ἀμοιβὴν γεγονέναι: πέτεσθαι γὰρ τοῦτον οὐ λέγειν ἐδίδαξεν.”
<plut. regum 90.8> Οὐατίνιον δὲ ἄνθρωπον ἑαυτῷ διάφορον καὶ  μοχθηρὸν ἄλλως; ἀκούσας ὅτι τέθνηκεν, εἶτα γνοὺς ὕστερον ὅτι ζῇ, “κακός” εἶπεν “ἀπόλοιτο κακῶς ὁ  ψευσάμενος”
<plut. regum 90.9> πρὸς δὲ τὸν δοκοῦντα Λίβυν ἀπὸ γένους εἶναι, φήσαντα δὲ αὐτοῦ μὴ ἀκούειν λέγοντος, “καὶ μὴν οὐκ ἀτρύπητον ἔχεις τὸ οὖς” εἶπε.
<plut. regum 90.10> Κάστον δὲ Ποπίλλιον νομικὸν εἶναι βουλόμενον,  ὄντα δὲ ἀμαθῆ καὶ ἀφυῆ, προσεκαλεῖτο μάρτυρα πρός τινα δίκην: εἰπόντος δὲ ἐκείνου μηδὲν γινώσκειν, “οἴει γὰρ ἴσως” εἶπε “περὶ τῶν νομίμων ἐπερωτᾶσθαι.”
<plut. regum 90.11> ̔Ορτησίου δὲ τοῦ ῥήτορος λαβόντος μισθὸν  ἀργυρᾶν σφίγγα παρὰ τοῦ Βέρρου καὶ πρὸς τὸν Κικέρωνα πλαγίως τι εἰπόντα φήσαντος αἰνιγμάτων λύσεως ἀπείρως ἔχειν, “καὶ μὴν ἡ σφίγξ” ἔφη  “παρὰ σοί ἐστιν.”
<plut. regum 90.12> Οὐοκωνίῳ δὲ ἀπαντήσας μετὰ τριῶν θυγατέρων  ἀμορφοτάτων τὴν ὄψιν ἀτρέμα πρὸς τοὺς φίλους εἶπεν Φοίβου ποτ' οὐκ ἐῶντος ἔσπειρεν τέκνα.
<plut. regum 90.13> Φαύστου δὲ τοῦ Σύλλα παιδὸς διὰ πλῆθος δανείων ἀπάρτιον προγράψαντος, “ταύτην” ἔφη “μᾶλλον ἀσπάζομαι τὴν προγραφὴν ἢ τὴν πατρῴαν αὐτοῦ.”
<plut. regum 90.14> Πομπηίου δὲ καὶ Καίσαρος διαστάντων, ἔφη “γινώσκω ὃν φύγω, μὴ γινώσκων πρὸς ὃν φύγω.”
<plut. regum 90.15> καὶ Πομπήιον ἐμέμψατο τὴν πόλιν ἐκλιπόντα καὶ Θεμιστοκλέα μᾶλλον ἢ Περικλέα μιμησάμενον,  οὐκ ἐκείνοις τῶν πραγμάτων ἀλλὰ τούτοις  ὁμοίων ὄντων.
<plut. regum 90.16> γενόμενος δ' οὖν παρὰ Πομπηίῳ καὶ πάλιν μετανοῶν, ἐρωτηθεὶς ὑπὸ Πομπηίου ποῦ Πείσωνα τὸν γαμβρὸν ἀπολέλοιπεν ἔφη “παρὰ τῷ σῷ πενθερῷ.”
<plut. regum 90.17> μεταβαλομένου δέ τινος ἀπὸ Καίσαρος πρὸς τὸν Πομπήιον, λέγοντος ὑπὸ σπουδῆς καὶ προθυμίας ἀπολελοιπέναι τὸν ἵππον , βέλτιον ἔφη αὐτὸν περὶ τοῦ ἵππου βεβουλεῦσθαι.
<plut. regum 90.18> πρὸς δὲ τὸν ἀπαγγέλλοντα τοὺς Καίσαρος  φίλους σκυθρωποὺς εἶναι “λέγεις” ἔφη “δυσνοεῖν αὐτοὺς Καίσαρι.  ”
<plut. regum 90.19> μετὰ δὲ τὴν ἐν Φαρσάλῳ μάχην Πομπηίου μὲν φυγόντος , Νωνίου δέ τινος ἔτι παρ' αὑτοῖς ἀετοὺς ἑπτὰ φήσαντος εἶναι καὶ διὰ τοῦτο θαρρεῖν  παρακαλοῦντος, “καλῶς ἂν παρῄνεις” εἶπεν “εἰ κολοιοῖς ἐπολεμοῦμεν.”
<plut. regum 90.20> ἐπεὶ δὲ Καῖσαρ κρατήσας τὰς Πομπηίου καταβεβλημένας εἰκόνας ἀνέστησε μετὰ τιμῆς, ἔφη  περὶ αὐτοῦ λέγων ὁ Κικέρων ὅτι “τοὺς Πομπηίου Καῖσαρ ἀνδριάντας ἱστὰς τοὺς ἑαυτοῦ πήγνυσιν.”
<plut. regum 90.21> οὕτω δὲ πολλοῦ τὸ καλῶς λέγειν ἐτίμα τε καὶ περὶ τοῦτο μάλιστα ἠγωνία, ὥστε προκειμένης  δίκης ἐπὶ τῶν ἑκατὸν ἀνδρῶν καὶ ἐπικειμένης τῆς  ἡμέρας, ̓́Ερωτα ἀπαγγείλαντα αὐτῷ τὸν οἰκέτην εἰς τὴν ἐπιοῦσαν ὑπερτεθῆναι τὴν δίκην ἠλευθέρωσε.
<plut. regum 91.1> Γάιος Καῖσαρ, ὅτε Σύλλαν ἔφευγεν ἔτι μειράκιον ὤν, περιέπεσε πειραταῖς: καὶ πρῶτον μὲν  αἰτηθεὶς ἀργυρίου πλῆθος κατεγέλασε τῶν λῃστῶν ὡς ἀγνοούντων ὃν ἔχουσι, καὶ διπλάσιον ὡμολόγησε δώσειν: ἔπειτα φρουρούμενος, ἕως συνῆγε τὰ χρήματα, προσέταττεν ἡσυχίαν αὐτῷ παρέχειν κοιμωμένῳ καὶ σιωπᾶν. λόγους δὲ καὶ ποιήματα γράφων  ἀνεγίνωσκεν αὐτοῖς , καὶ τοὺς μὴ λίαν ἐπαινοῦντας ἀναισθήτους καὶ βαρβάρους ἀπεκάλει καὶ μετὰ γέλωτος ἠπείλει κρεμᾶν αὐτούς: ὃ καὶ μετ' ὀλίγον  ἐποίησεν τῶν γὰρ λύτρων κομισθέντων ἀπολυθεὶς καὶ συναγαγὼν ἄνδρας ἐξ ̓Ασίας καὶ πλοῖα συνήρπασε  τοὺς λῃστὰς καὶ προσήλωσεν.
<plut. regum 91.2> ἐν δὲ ̔Ρώμῃ πρὸς Κάτλον πρωτεύοντα ̔Ρωμαίων εἰς ἅμιλλαν ὑπὲρ τῆς ἀρχιερωσύνης καταστὰς; καὶ προπεμπόμενος ὑπὸ τῆς μητρὸς ἐπὶ τὰς θύρας, “σήμερον” εἶπεν “ὦ μῆτερ, ἀρχιερέα τὸν υἱὸν ἢ  φυγάδα ἕξεις.”
<plut. regum 91.3> Πομπηίαν δὲ τὴν γυναῖκα κακῶς ἀκούσασαν  ἐπὶ Κλωδίῳ παραιτησάμενος, εἶτα τοῦ Κλωδίου φεύγοντος ἐπὶ τούτῳ δίκην μάρτυς εἰσαχθεὶς οὐδὲν εἶπε φαῦλον περὶ τῆς γυναικός ἐρομένου δὲ τοῦ κατηγόρου “διὰ τί τοίνυν ἐξέβαλες αὐτήν,” “ὅτι τὴν Καίσαρος  ”  ἔφη “γυναῖκα καὶ διαβολῆς δεῖ καθαρὰν εἶναι.”
<plut. regum 91.4> τὰς δ' ̓Αλεξάνδρου πράξεις ἀναγινώσκων ἐδάκρυσε καὶ πρὸς τοὺς φίλους εἶπεν ὅτι “ταύτην τὴν ἡλικίαν ἔχων ἐνίκησε Δαρεῖον, ἐμοὶ δὲ μέχρι νῦν οὐδὲν πέπρακται.”
<plut. regum 91.5> πολίχνιον δὲ αὐτοῦ λυπρὸν ἐν ταῖς ̓́Αλπεσι παρερχομένου, καὶ τῶν φίλων διαπορούντων εἰ καὶ ἐνταῦθά τινες στάσεις εἰσὶ καὶ ἅμιλλαι περὶ πρωτείων, ἐπιστὰς καὶ σύννους γενόμενος “μᾶλλον ἄν” ἔφη “ἐβουλόμην πρῶτος ἐνταῦθα εἶναι ἢ δεύτερος  ἐν ̔Ρώμῃ.”
<plut. regum 91.6> τῶν δὲ τολμημάτων τὰ παράβολα καὶ μεγάλα  πράττειν ἔφη δεῖν, ἀλλὰ μὴ βουλεύεσθαι.
<plut. regum 91.7> καὶ διέβη τὸν ̔Ρουβίκωνα ποταμὸν ἐκ τῆς Γαλατικῆς ἐπαρχίας ἐπὶ Πομπήιον, εἰπών “πᾶς ἀνερρίφθω  κύβος.”
<plut. regum 91.8> ἐπεὶ δὲ Πομπηίου φεύγοντος ἐπὶ θάλασσαν ἐκ τῆς ̔Ρώμης, καὶ Μέτελλος ἔπαρχος ὢν τοῦ ταμιείου βουλόμενον αὐτὸν χρήματα λαβεῖν ἐκώλυε καὶ τὸ ταμιεῖον ἀπέκλεισεν, ἠπείλησεν ἀποκτενεῖν αὐτὸν  καταπλαγέντος δὲ τοῦ Μετέλλου , “τοῦτο” εἶπεν “ὦ νεανίσκε, φῆσαί μοι χαλεπώτερον ἦν ἢ ποιῆσαι.”
<plut. regum 91.9> τῶν δὲ στρατιωτῶν αὐτῷ βραδέως εἰς Δυρράχιον  ἐκ Βρεντεσίου κομιζομένων, λαθὼν ἅπαντας εἰς πλοῖον ἐμβὰς μικρὸν ἐπεχείρησε διαπλεῖν τὸ  πέλαγος: συγκλυζομένου δὲ τοῦ πλοίου, ποιήσας τῷ κυβερνήτῃ φανερὸν ἑαυτὸν ἀνεβόησε “πίστευε τῇ  τύχῃ γνοὺς ὅτι Καίσαρα κομίζεις.”
<plut. regum 91.10> τότε μὲν οὖν ἐκωλύθη, τοῦ χειμῶνος ἰσχυροῦ γενομένου καὶ τῶν στρατιωτῶν συνδραμόντων καὶ περιπαθούντων, εἰ περιμένει δύναμιν ἄλλην ὡς ἀπιστῶν αὐτοῖς: ἐπεὶ δὲ μάχης γενομένης νικῶν ὁ Πομπήιος οὐκ ἐπεξῆλθεν, ἀλλὰ ἀνεχώρησεν εἰς τὸ στρατόπεδον, “τήμερον” εἶπεν “ἦν ἡ νίκη παρὰ τοῖς πολεμίοις, ἀλλὰ τὸν εἰδότα νικᾶν οὐκ ἔχουσιν.”
<plut. regum 91.11> ἐν δὲ Φαρσάλῳ Πομπηίου παρατεταγμένην τὴν φάλαγγα κατὰ χώραν ἑστάναι καὶ προσδέχεσθαι  τοὺς πολεμίους παρεγγυήσαντος , ἁμαρτεῖν αὐτὸν ἔλεγε τὸν ἐξ ἐπιδρομῆς μετ' ἐνθουσιασμοῦ τόνον καὶ ῥοῖζον ἐκλύσαντα τῶν στρατιωτῶν.
<plut. regum 91.12> Φαρνάκην δὲ νικήσας τὸν Ποντικὸν ἐξ ἐφόδου  πρὸς τοὺς φίλους ἔγραψε “ἦλθον εἶδον ἐνίκησα.”
<plut. regum 91.13> μετὰ δὲ τὴν ἐν Λιβύῃ τῶν περὶ τὸν Σκιπίωνα φυγὴν καὶ ἧτταν Κάτωνος ἑαυτὸν ἀνελόντος, “φθονῶ σοι Κάτων” εἶπε “τοῦ θανάτου: καὶ γὰρ σὺ ἐμοὶ τῆς σῆς σωτηρίας ἐφθόνησας.”
<plut. regum 91.14> ̓Αντώνιον δὲ καὶ Δολοβέλλαν ὑφορωμένων ἐνίων καὶ φυλάττεσθαι κελευόντων, οὐ τούτους ἔφη δεδιέναι τοὺς βαναύσους καὶ λιπῶντας, ἀλλὰ τοὺς ἰσχνοὺς καὶ ὠχροὺς ἐκείνους δείξας Βροῦτον καὶ Κάσσιον.
<plut. regum 91.15> λόγου δὲ παρὰ δεῖπνον ἐμπεσόντος περὶ θανάτου ποῖος ἄριστος, “ὁ ἀπροσδόκητος” εἶπε.
<plut. regum 92.1> Καῖσαρ ὁ πρῶτος ἐπικληθεὶς Σεβαστός, ἔτι μειράκιον ὢν ̓Αντώνιον ἀπῄτει δισχιλίας πεντακοσίας  μυριάδας τοῦ πρώτου Καίσαρος ἀναιρεθέντος, ἐκ τῆς οἰκίας ἃς πρὸς αὑτὸν ὁ ̓Αντώνιος μετήνεγκεν ἀποδοῦναι βουλόμενος ̔Ρωμαίοις τὸ καταλειφθὲν ὑπὸ Καίσαρος, ἑκάστῳ δραχμὰς ἑβδομήκοντα πέντε: τοῦ δὲ ̓Αντωνίου τὰ μὲν χρήματα κατέχοντος, ἐκεῖνον   δὲ τῆς ἀπαιτήσεως ἀμελεῖν, εἰ σωφρονεῖ, κελεύοντος, ἐκήρυττε τὰ πατρῷα καὶ ἐπίπρασκε: καὶ τὴν δωρεὰν ἀποδοὺς εὔνοιαν μὲν αὑτῷ , μῖσος δὲ ἐκείνῳ παρὰ τῶν πολιτῶν περιεποίησεν.
<plut. regum 92.2> ἐπεὶ δὲ ̔Ροιμητάλκης ὁ τῶν Θρᾳκῶν βασιλεὺς  ἀπ' ̓Αντωνίου μεταβαλόμενος πρὸς αὐτὸν οὐκ ἐμετρίαζεν παρὰ τοὺς πότους, ἀλλ' ἦν ἐπαχθὴς ὀνειδίζων τὴν συμμαχίαν, προπιών τινι τῶν ἄλλων βασιλέων ὁ Καῖσαρ εἶπεν “ἐγὼ προδοσίαν φιλῶ, προδότας δ' οὐκ ἐπαινῶ.”
<plut. regum 92.3> τῶν δὲ ̓Αλεξανδρέων μετὰ τὴν ἅλωσιν τὰ δεινότατα πείσεσθαι προσδοκώντων, ἀναβὰς ἐπὶ τὸ  βῆμα καὶ παραστησάμενος ̓́Αρειον τὸν ̓Αλεξανδρέα φείδεσθαι μὲν τῆς πόλεως ἔφη πρῶτον διὰ τὸ μέγεθος καὶ τὸ κάλλος, ἔπειτα διὰ τὸν κτίστην ̓Αλέξανδρον,  τρίτον δὲ δι' ̓́Αρειον τὸν φίλον.
<plut. regum 92.4> ἀκούσας δὲ ὅτι ̓́Ερως ὁ τὰ ἐν Αἰγύπτῳ διοικῶν ὄρτυγα τὸν κρατοῦντα πάντων ἐν τῷ μάχεσθαι καὶ ἀήττητον ὄντα πριάμενος ὀπτήσας κατέφαγε, μετεπέμψατο αὐτὸν καὶ ἀνέκρινεν ὁμολογήσαντα δὲ ἐκέλευσεν  ἱστῷ νηὸς προσηλωθῆναι.
<plut. regum 92.5> ἐν δὲ Σικελίᾳ ̓́Αρειον ἀντὶ Θεοδώρου κατέστησε διοικητήν: ἐπιδόντος δέ τινος αὐτῷ βιβλίον, ἐν ᾧ γεγραμμένον ἦν “φαλακρὸς ἢ κλέπτης Θεόδωρος  ὁ Ταρσεύς: τί σοι δοκεῖ;'” ἀναγνοὺς Καῖσαρ  ὑπέγραψε “δοκεῖ.”
<plut. regum 92.6> παρὰ δὲ Μαικήνα τοῦ συμβιωτοῦ καθ' ἕκαστον ἐνιαυτὸν ἐν τοῖς γενεθλίοις δῶρον ἐλάμβανε φιάλην.
<plut. regum 92.7> ̓Αθηνοδώρῳ δὲ τῷ φιλοσόφῳ διὰ γῆρας εἰς  οἶκον ἀφεθῆναι δεηθέντι συνεχώρησεν. ἐπεὶ δὲ ἀσπασάμενος αὐτὸν ὁ ̓Αθηνόδωρος εἶπεν “ὅταν ὀργισθῇς, Καῖσαρ, μηδὲν εἴπῃς μηδὲ ποιήσῃς πρότερον ἢ τὰ εἴκοσι καὶ τέτταρα γράμματα διελθεῖν πρὸς ἑαυτόν ,” ἐπιλαβόμενος αὐτοῦ τῆς χειρὸς “ἔτι  σοῦ παρόντος” ἔφη “χρείαν ἔχω:” καὶ κατέσχεν αὐτὸν  ἐνιαυτὸν ὅλον, εἰπὼν ὅτι “ἔστι καὶ σιγῆς ἀκίνδυνον γέρας.”
<plut. regum 92.8> ἀκούσας δέ, ὅτι ̓Αλέξανδρος δύο καὶ τριάκοντα γεγονὼς ἔτη κατεστραμμένος τὰ πλεῖστα διηπόρει τί ποιήσει τὸν λοιπὸν χρόνον , ἐθαύμαζεν, εἰ μὴ μεῖζον ̓Αλέξανδρος ἔργον ἡγεῖτο τοῦ  κτήσασθαι τὴν ἡγεμονίαν τὸ διατάξαι τὴν ὑπάρχουσαν.
<plut. regum 92.9> γράψας; δὲ τὸν περὶ τῶν μοιχῶν νόμον, ἐν ᾧ διώρισται πῶς δεῖ κρίνεσθαι τοὺς ἐν αἰτίαις γενομένους  καὶ πῶς δεῖ κολάζεσθαι τοὺς ἁλόντας, εἶτα προσπεσὼν ὑπ' ὀργῆς τὸν ἐπὶ ̓Ιουλίᾳ τῇ θυγατρὶ διαβεβλημένον νεανίσκον ἔτυπτε ταῖς χερσίν: ἐκείνου δὲ ἀναβοῶντος “νόμον ἔθηκας, ὦ Καῖσαρ ,'” οὕτω  μετενόησεν, ὥστε τὴν ἡμέραν ἐκείνην παραιτήσασθαι  τὸ δεῖπνον.
<plut. regum 92.10> Γάιον δὲ τὸν θυγατριδοῦν εἰς ̓Αρμενίαν ἀποστέλλων ᾐτεῖτο παρὰ τῶν θεῶν εὔνοιαν αὐτῷ τὴν Πομπηίου, τόλμαν δὲ τὴν ̓Αλεξάνδρου, τύχην δὲ τὴν ἑαυτοῦ παρακολουθῆσαι.
<plut. regum 92.11> ̔Ρωμαίοις δὲ τῆς ἀρχῆς ἔλεγεν ἀπολείψειν διάδοχον, ὃς οὐδέποτε περὶ τοῦ αὐτοῦ πράγματος δὶς ἐβουλεύσατο, Τιβέριον λέγων.
<plut. regum 92.12> θορυβοῦντας δὲ τοὺς ἐν ἀξιώματι νέους καταστεῖλαι βουλόμενος, ὡς οὐ προσεῖχον ἀλλ' ἐθορύβουν,  “ἀκούσατε” εἶπε “νέοι γέροντος, οὗ νέου γέροντες ἤκουον.  ”
<plut. regum 92.13> τοῦ δὲ ̓Αθηναίων δήμου ἐξημαρτηκέναι τι δόξαντος, ἔγραψεν ἀπ' Αἰγίνης οἴεσθαι μὴ λανθάνειν αὐτοὺς ὀργιζόμενος, οὐ γὰρ ἂν ἐν Αἰγίνῃ  διαχειμάσειεν ἄλλο δὲ οὐδὲν οὔτε εἶπεν αὐτοὺς; οὔτε ἐποίησε.
<plut. regum 92.14> τῶν δὲ Εὐρυκλέους κατηγόρων ἑνὸς  ἀφειδῶς καὶ κατακόρως παρρησιαζομένου καὶ προαχθέντος εἰπεῖν τι τοιοῦτον “εἰ ταῦτά σοι, Καῖσαρ, οὐ φαίνεται μεγάλα , κέλευσον αὐτὸν ἀποδοῦναί μοι Θουκυδίδου τὴν ἑβδόμην:” διὸ ὀργισθεὶς ἀπάγειν  ἐκέλευσε: πυθόμενος δέ, ὅτι τῶν ἀπὸ Βρασίδου γεγονότων ὑπόλοιπος οὗτός ἐστι, μετεπέμψατο, καὶ μέτρια νουθετήσας ἀπέλυσε.
<plut. regum 92.15> Πείσωνος δὲ τὴν οἰκίαν ἐκ θεμελίων ἄχρι πάσης στέγης ἐπιμελῶς οἰκοδομοῦντος, “εὔθυμον  ” ἔφη “με ποιεῖς οὕτως οἰκοδομῶν, ὡς ἀιδίου τῆς τῆς ̔Ρώμης ἐσομένης.”
